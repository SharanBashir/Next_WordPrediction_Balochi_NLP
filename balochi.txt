بچار خان صاحب میر احمد یار خان مئے ءُ ھاکم ءُ مئے سر ءِ ساھگ انت۔ بلے منی گمان انت۔ اے نیمگ ءَ کدی در نہ روت ءُ نیکہ من ءَ اے سُج اِیت۔ ءُ نیکہ منی دل گْوش اِیت۔ کہ خان صاحب میر احمد یار خان مئے خان ءُ مئے ھاکم ءُ سر ءِ ساھگ چشیں ردیں پیسلہ یے کنت۔
 میر مُراد جان گچکی چلیم ءِ دو سے دھوت گران چلیم ءَ وتی گہار ھانی ءِ نیمگ ءَ تیلانک دات۔ کہ آئی گہار ھانی چشکہ پہ چلیم ءِ یک دھوت ءُ یک باپے ءَ ھدوناک بہ بیت۔ چلیم چہ سرین ءَ گپت ءُ وتی دیم ءَ ایر کُرت۔ ءُ چار زانو وتی براس ءِ دیم ءَ گوں آئی دیوان بوت۔ کہ وتی عمر ءِ تہ ءَ آ چشکہ چہ وتی براس ءَ گیشتر مزن عمر درا کُرت۔ دآنکہ ھانل چہ وتی براس میر مُراد جان ءَ عمر ءِ تہ ءَ سے چار سال کسان اَت۔ بلے کسانی ءِ سیر ءُ آروس الواد ءُ لوگ ءُ گس ءَ رومان ءُ روزگار اَت۔ چشکہ آئی دیم ءَ ساری ءَ پیری ءُ آئی مزن عمری ءِ کِرنچ ءُ کوساں پدّر کُرتگ اَت۔ بلے وتی گپ ءُ تران وتی مجلس ءُ دیوان ءُ وتی نندگ ءُ پادآھگ ءِ تہ ءَ آ تنے وھدی ھما یک پیم ءَ اَت۔ چشکہ میر مُراد جان آئرا جنکی ءِ زمانگ ءَ دیستگ اَت۔ ءُ میر مُراد جان ھانی ءَ تنے وھدی ھنچش دوست داشت ءُ پرائی مہروان اَت۔ چشکہ آ براس ءُ گہار چہ یک دومی ءَ جتا مہ بنت۔
 ءُ ھر وھدے میر مُراد جان گچکی چہ کیچ ءُ مکران ءَ بے کلات ءِ سرگوشانی تہ ءَ اھت۔ گُڑا وتی گہار ھانی ءِ مہمان بوت۔ کہ ھانی کلات ءِ خان صاحب میر احمد یار خان ءِ ناکو زھتک میر حمل احمد زئی ءِ لوگی اَت۔ کہ آئی سیر بازکسانی ءَ بوتگ اَت۔ ءُ میر مُراد جان ءَ یات اَت۔ کہ ھما زمانگ ءَ آئی ماس ءُ پِس پہ وتی جنک ھانی ءَ اِنکس دور پردیس ءِ تہ ءَ سیر آروس دَیگ ءَ گرھتگ اَت۔ زہیر وار بوتگ اَت۔ کہ آیانی ماس شپٖ ءُ روچ پہ ھانی ءَ ارس جنان ءُ زہیرونک جنان تاں باز وھداں وتی نپاد ءِ سر ءَ تچک نان ءُ آپ ءِ ورگ ءَ چہ ھم کپتگ اَت۔ چشکہ ھانی ءِ جتائی پرائی زند ءَ یک باز مزنیں زہیرواری ءُ نا اُمیتی یے اَت۔
 وت میر مُراد جان کہ ھما زمانگ ءَ نوک ورنا اَت۔ کہ وتی روچاں شکار اسپ تاچی۔ ءُ اُشتر ءُ مہاریانی سواری ءِ تہ ءَ گْوازینان اَت۔ چشکہ وتی ماس ءِ ارسانی شلگ ءُ وتی گہار ھانی ءِ جتائی ءَ چہ دل ءَ بران مُدام چہ گس ءَ ڈن ءَ بوت۔ کدی پنجگور ءِ مچکدگانی تہ ءَ ءُ کدی تیاب ءُ بندرانی سیل ءُ سواد ءَ۔ کدی گوادر مشقط ءُ کلانچی ءِ تیاب ءُ گْورمانی دپ ءَ۔
 ءُ پدا چشکہ وھد ھر کس ءِ سر ءَ گْوز اِیت۔ گُڑا اے وھد ھمے پیم ءَ ھر دوئیں براس ءُ گہار ءِ سر ءَ گْوزان آیان مزن کُرت۔ آروسی کُرت۔ الواد ءُ چک ءُ جنک دات۔ کہ مروچی میر مُراد جان ءِ وتی دو ورنائیں چک شیہک ءُ مزارؔ ھم مزن اتنت۔ کہ شیہک ءِ سیر ءُ آروس ءَ میر مُراد جان کیچ ءِ تہ ءَ گوں وتی سیاد ءُ وارثانی جنکے ءَ گوں کُرتگ اَت۔ بلے میر مزارؔ ءِ سانگ ءُ سانگبندی ءَ آ گوں احمد زئیاں کنگ لوٹ اِت۔ پرچا کہ کیچ ءُ مکران ءَ کلات ءِ ھما یک نزینکی ءُ سیادی یے کہ خان صاحب میر احمد یار خان ءِ زمانگ ءَ رواج دَیگ بوتگ اَت۔ گُڑا میر مُراد جان گچکی ھمے سیادی ءُ نزینکی ءَ برجاہ دارگ لوٹ اِت۔
 ءُ اے درگت ءَ آ مروچی پہ وتی بچ میر مزار ءِ سانگ ءُ سانگبندی ءَ بے وتی گہار ھانی ءَ رسال اھتگ اَت۔ کہ میر مُراد جان چہ یک نیمگ ءَ وتی گہار ءِ کہول ءَ گوں وتی نزینکی ءُ سیادی ءَ برجاہ دارگ لوٹ اِت۔ گُڑا دومی نیمگ ءَ آ چہ خان صاحب میر احمد یار خان ھم نزینک بوگ لوٹ اِت۔ چی ءَ کہ میر حمل خان احمد زئی آئی زامات اَت۔ وت خان نہ اَت۔ بلے خان ءِ ناکو زھتکے اَت۔ کہ آئی ھاندان ءُ کہول ءُ کالہ بزاں شاھی ھاندان ئیگ اتنت۔ ءُ اے ھبر وت پہ میر مُراد جان گچکی وت یک مزنیں دل بڈی یے اَت۔ کہ کیچ ءُ مکران ءِ تہ ءَ نندوک آ گوں ڈیھ ءِ ھاکم ءَ سانگبند اَت۔
 ءُ وت کیچ مکران ءِ میر مُراد جان گچکی چہ ھاکمی ءَ کم نہ اَت۔ کہ چہ میر کہ چہ میر نسیر خان نوری ءِ مکران ءَ زیرپا ءِ کنگ ءَ رند۔ ءُ میر دینار ءِ یاگی گری ءَ کشت ءُ کوشار ءَ رند وھدے گچکی وت ءَ را چہ ذکریاں جتا کُرتگ اَت۔ ءُ لس مذہبی چلشت ءِ تہ ءَ مان اھتگ اَت۔ گُڑا گوں خان ءَ آیانی وتی یک جتائیں دور ءُ باری یے بنا بوتگ اَت۔ کہ نوں کیچ ءُ مکران ءِ ھاکم زانگ بوت انت۔ کہ ایشی تہ ءَ شکستے ھم نہ اَت۔ کہ آ کیچ ءِ ھاکم اتنت۔ کہ ساری ءَ آ خان نسیر خان ءِ بدواہ ءُ بدی دار اتنت۔ بلے پدا نسیر خان ءِ اُرش ءُ یلگاراں پد وھدے دراھیں مکران نسیر خان ءِ بادشاھی ءُ ھاکمی ءِ تہ ءَ اھتگ اَت۔ ءُ احمد شاہ ابدالی ھاکم اوگانستان ءِ اُرش ءُ یلگاراں ءُ مکران ءِ ھاکمیانی گوں اوگانستان ءِ ھاکم احمد شاہ ابدالی ءَ۔ بلوچستان ھاکم نوری نسیر خان ءِ بدواھی ءَ سازبازان پہ دائمی زیان کنگ بوتگ اَت۔ ءُ کیچ ءُ مکران ءِ تہ ءَ چہ مشہد ءُ کرمان ءَ بگر تانکہ کلانچی ءَ یک سلامتیں ڈیھے ٹاھینگ بوتگ اَت۔ گُڑا ایشی تہ ءَ کیچ ءِ گچکیانی وتی یک ھاکمی یے بوتگ اَت۔ ءُ احمد زئی گوں سیادی ءُ نزینکی ءِ تہ ءَ ایش گیش برجاہ ءُ سلامت بوان بوتگ اَت۔
 کہ تاں مروچیگیں روچ ءَ ایش ھنچش سلامت ءُ برجاہ اَت۔ کہ نوں میر مُراد جان اے سیادی ءَ گیشتر محکم کنگ لوٹ اِت۔ کہ وتی چک میر مزار ءَ گوں احمد زئیاں وتی جند ءِ گہار ءِ جنک ءَ گوں سانگ ءُ سیر دَیگ لوٹ اِیت۔
 ءُ میر مُراد جان چشکہ وتی دل ءَ اے ھبر ءَ پہ شری زانت۔ کہ زمانگانی تپد ءُ تپش ءِ تہ ءَ ایوک ءَ نزینکی ءُ سیادی کار ءَ کاینت۔ کہ سکیں روچاں ایوک ءَ وتی جند ءِ مردم آنکہ تئی دژمن چی ءَ کہ مہ بنت۔ بلے ترا اگاں جن انت۔ گُڑا ترا ساھگی ءَ دور دَینت۔ پہ ھمے سکیں روچانی ھاتر ءَ مردم وتی سیادی ءُ نزینکی ءُ مہر ءُ دوستی ءَ برجاہ دار انت۔ کہ اگاں مروچی خان صاحب میر احمد یار خان ءِ سر ءَ سکیں وھد اھتگ اَت۔ گُڑا ایشی متلب ایش نہ اَت۔ کہ وت ءَ را دور بہ داشتیں۔
 آنکہ مروچی آ گوں خان صاحب میر احمد یار خان ءَ ھم تپاک ءُ ھم شور نہ اَت۔ ءُ آئرا وتی دل ءِ تہ ءَ اے ھیال ءُ اے گمان ھم نہ اَت۔ ءُ نیکہ آئرا سُج اِت۔ کہ خان صاحب میر احمد یار خان کدی چشیں مزنیں ردے کنت۔ ءُ آزاتی ءِ بیرک ءَ وتی ماھل ءُ ماڑی ءِ سر ءَ بُرز کنت۔
 میر مُراد خان گچکی ھیال کنان بوت۔ ءُ وتی گہار ءِ نیمگ ءَ چاران بوت۔ کہ آئی شیرزالیں گہار ھانی کہ وتی پیری ءُ ابید آ سہین ءُ سرپوشیتگ اَت۔ ءُ آئی پونز ءَ چہ ورنائیں جنکاں کنری ءِ برئکش دیان اَت۔ کہ آئی دنتان تنے وھدی برجاہ اتنت۔ کہ آئی ءَ بلکنا وتی دپ ءَ مسواک جتگ اَت۔ ءُ یک ترند رنگیں جامگ ءُ شلوارے گوں بلوچی دوچ ءَ پوش اِتگ اَت۔ کہ آئی سریگ ءُ گشان ھم چو ورنائیں جنکانی سریگ ءُ گلداری ءَ رنگی اَت۔ آنکہ آئی گہار ءِ چار بچ ءُ یک جنکے اَت۔ کہ آئی سَے بچاں سیر کُرتگ اَت۔ ءُ ایوک ءَ یک بچ ءُ یک جنکے پشت کپتگ اَت۔ بلے وت تنے وھدی چو ورنائیں جنکاں وتی بانوری لیوس ءِ تہ ءَ سینگار درا بوت۔ کہ میر مُراد ءَ گوں وتی گہار ھانی ءِ اے ڈول ءَ سرمگ ءُ سینگار چشکہ دوست آیگ ءَ نہ اَت۔ چشکہ ایش آنکہ شریں چیزے اَت۔ کہ کسے وشیں لیوس۔ ساف ءُ پاک درا بہ کنت۔ بلے ھر چیز ءِ یک عمرے۔ یک وھد ءُ پاسے۔ یک زمانگے کہ وھدے ھما دور ءُ زمانگ ءُ ساھت گْوز انت۔ گُڑا مردم ءِ لیوس۔ مردم ءِ گپ ءُ ھبر ءُ مردم ءِ نندگ ءُ پاد آیگ دراھیں چیزانی تہ ءَ یک بدل ءُ سدلے کئیت۔ بلے چشکہ آئی گہار ءِ تہ ءَ ھچ بدل سدلے نہ اھتگ اَت۔
 میر مُراد جان ھیال کنان اَت۔ کہ وتی گہار ھانل ءِ مسواکیں دپ ءُ سرمگیں چماں چاران بوت۔ کہ آ وتی ھورانی بازیں جھلوانی تہ ءَ چلیم ءِ نل ءَ گران چلیم ءِ نل کٹ کٹ۔ کٹ کٹ توار درگیجان۔ ءُ یک کش ءُ کرار ءَ ھبر دیان کہ آئی یک زانے بالشت ءَ دیوک اَت۔ ءُ وتی دومی دست ءُ آ وتی زان ءِ سر ءَ مُشان اَت۔
 بلے میر مُراد جان گچکی یک پیم ءَ وتی پُشت ءِ بالشت ءَ تکہ کنان چار زانو کُرتگ اَت۔ ءُ وتی سر ءَ کلی کلا ءَ وتی من ءَ ایر کُرتگ اَت۔ کہ آئی نیام سر ءِ مود کپتگ اَت۔ بلے آئی ایدگہ مود برجاہ ءُ سلامت اتنت۔ ءُ آئی گور ءَ دو مزنیں کیتوئی ئیں جامگے اَت۔ کہ اے جامگ تاں آئی کوڈاں سر بوت۔ ءُ جامگ ءِ آستونک دراج ءُ پراہ اتنت۔ ءُ چہ گردن ایش بے گٹ ءَ بندوک درا بوت۔ کہ آئی تہ ءَ کالر نہ اَت۔ میر مُراد جان گچکی وتی ھمے کشادگیں لیوس ءِ تہ ءَ گیشتر مندر درا بوت۔ آنکہ آ کد مردمے اَت۔ ءُ اچ آئی دروشم ءَ مردم ھیال کُرت۔ چشکہ آ وتی عمر ءِ تہ ءَ کدی بشکندگ نہ بوتگ۔ آئی چم کسان ءُ زڑوکیں چم اتنت۔ چشکہ آ وتی ھمے چمانی تہ ءَ چیزانی سر بر ءَ تہ ءِ ھر دوئیں جاوراں بزانت ءُ بہ گند اِیت۔ کہ وتی مزن ءُ پتنیں پونز ءُ کسان ءُ زڑوکیں چمانی تہ ءَ آئی یک دروشمے ھم گوں گہار ءَ مئیل نہ داشت۔ چشکہ آئی تہ ءَ ءُ آئی گہار ھانل ءِ دروشم ءِ تہ ءَ زمین ءُ آزمان ءِ پرک بہ بیت۔
 نوں کہ آ خان صاحب میر احمد یار خان ءِ نوکیں جاورانی بارو ءَ گپ جنان اَت۔ گُڑا وتی دل ءِ تہ ءَ آ ھیال کنان اَت۔ کہ خان صاحب میر احمد یار خان ءِ سر ءَ سکیں جاور اھتگ انت۔ کہ ایش آئی ھیال ءَ وت میر احمد یار خان ءِ وتی دستی ءَ پیش اھتگ اَت۔ بلے اچ ایشی ابید آ وت ءَ را چہ خان ءَ نزینک ھیال کنان اَت۔ کہ پرائی خان ایوک ءَ یک ھاکمے نہ اَت۔ بلکنا یک ھنچشیں مردمے اَت۔ کہ آ گوں آئی وتی جند ءِ سانگبندی ءُ سیادی ھست اَت۔ کہ میر حمل احمدزئی ءِ گس ءَ آئی گہار دیوک اَت۔ ءُ میر حمل احمدزئی یے اَت۔ شاھی ھاندانے اَت۔ ءُ پدا آ یعنے میر حمل خان صاحب میر احمد خان ءِ ناکو زھتک اَت۔ کہ پہ میر مُراد خان گچکی اچ ایشی گیش دگہ نزینکی ءُ سیادی چے بوت کُرت۔
 پمیشا مروچی کہ خان صاحب میر احمد یار خان میر مُراد جان ءَ مُدام خان ءِ سرجمیں نام ءَ گپت۔ کہ وتی پکر ءُ ھیالانی تہ ءَ اگاں آ خان ءِ بارو ءَ چیزے پکر بہ کُتیں۔ گُڑا وتی پکرانی ھم آ خان ءِ نام ءَ دلجمی۔ سرجمی ءُ پیلوی ءِ تہ ءَ گپت۔ کہ خان ایوک ءَ پرائی یک ھاکمے نہ اَت۔ اے بلکنا آ خان ءَ وتی یک روھانی ھستی یے ھیال کُرت۔ ءَ۔ اگاں سکیں روچ درپیش بوتگ اَت۔ گُڑا ایشی متلب ایش نہ اَت۔ کہ آ یعنے مُراد جان گچکی آئرا یکہ بداتیں۔
 ءُ نوں وتی بچ میر مزار ءِ رسال چینی ءَ وتی دل ءَ داران آ گوں وتی گہار ھانی ءَ خان صاحب ءِ انونیں جاورانی سر ءَ گپ جنگ لوٹ اِت۔ ءُ آئی گہار ھانی چشکہ خان ءِ پیسلہ شر زانت بلے میر مُراد جان گچکی چشکہ شر نہ زانت۔ آنکہ وتی دل ءِ تہ ءَ آ خان صاحب ھر دوئیں سورت ءَ ھر دوئیں جاورانی تہ ءَ اِشت نہ کُرت۔ چہ جائیکہ خان صاحب شریں پیسلہ یے بہ کُرتیں۔ کہ ردیں پیسلہ یے بہ کُرتیں۔
 ءُ آئی گہار چلیم ءَ کٹ کٹینان گْوشت۔
 اگاں شُما دراہ سردار زادگ ءُ ٹکری۔ رئیس ءُ نواب خان صاحب ءَ یلہ بدئیت ءُ آئی پیسلہ ءِ پشت وانی ءَ مہ کن اِت۔ گُڑا آ ھنچا تانا ءُ ایوک بیت۔ گُڑا بلکنا آئی پیسلہ ردیں پیسلہ یے بہ بیت۔ بلے تئی قربان شنکو۔ پہ خان صاحب ءَ دگہ چے راھے پشت کپتگ۔ کہ نوں آ وتی آزاتی ءِ بیرک ءَ بُرز مہ کنت۔ من تئی ندر باں۔ شُما سردار ءُ شازادگ ءُ نواب خان ءَ یلہ داتگ۔ گُڑا خان ءِ زاناں مروچی ھر پیسلہ یک ردیں پیسلہ یے۔ چہ جائیکہ آ ھر چنت کہ شر چی ءَ مہ بیت۔
 ءُ میر مُراد جان گچکی وت ءَ را پالو ءَ کنان بے بالشت ءَ وتی راستیں سروشک ءَ جنان اَت۔ ءُ وتی زان ءِ سر ءَ گوں وتی دستانی ھوراں چاپ جنان گْوشت۔
 بلے منی ماتو۔ منی ماس۔ منی گہار جان۔ تو بزاں کہ مروچیگیں جاورانی تہ ءَ خان صاحب میر احمد یار خان ءِ پیسلہ رد انت۔ یک چیزے رد انت۔ یک چیزے شپ انت۔ گُڑا تو ایشرا روچ چون گْوشت کن ئے۔ تو نہ زان ئے۔ کہ جاور بدل بوتگ انت۔ تو نہ زان ئے۔ کہ پرنگی مروچی چہ ھندوستان ءَ در کپتگ۔ کانگریس ءُ ھندوستانیانی جُہد ءَ پد نوں پرنگ ءِ پاد ءُ پانچلانی زند اچ اداں زیان بوتگ انت۔ کہ مروچی سامراج ءَ ھندوستان ءِ تہ ءَ نہ گندئے۔ مہاتما گاندھی سامراج ءِ پد ءُ پاچوڑ ءَ ھم گندگ نہ لوٹ اِیت۔ گُڑا تو تنے وھدی چہ پرنگ ءَ چہ اُمیت ءَ کنان ئے۔ کہ اے ترا آزاتی دنت۔ پرنگ نوں درشُتگ۔ پدا اد ءَ اھت نہ کنت۔ ءُ پرنگ اد ءَ نہ اھت ءُ نیکہ آئرا آئیگی انت۔ مروچی اے ھند ءَ دو مُلک جوڑ بوتگ۔ ھندوستان ءُ پاکستان۔ ھند ءُ مسلمانانی دو جتائیں مُلک۔ اد ءَ سیمی مُلک ءِ گنجائشت نیست منی گہار۔ تو چی ءَ پہ سردار ءُ سردارزادگ ءُ نواب ءُ رئیسانی سر ءَ دوبہ جن ئے۔ آیاں ملامت ءُ ھجالت کن ئے۔ کہ آ گوں خان ءَ نہ بند انت۔ منی ھیال ءَ دراھیں سردار۔ دراھیں نواب۔ دراھیں تمن ءُ قوم ءُ قبیلہ یکجاہ بہ بنت۔ ھم ترا جتائیں درجگے نہ رس اِیت۔ چی ءَ کہ انوں جاورانی تہ ءَ ھچ بوت نہ کنت۔ چہ جائیکہ تو ھر چنت سرین بند بہ بو۔ پمیشا من ءَ نہ سُج اِیت۔ منی گمان ءِ تہ ءَ اے ھبر نہ اَت۔ کہ منی دل نہ گْوش اِیت۔ کہ خان صاحب میر احمد یار خان چشیں ردیں پیسلہ کنت۔ ءُ وت ءَ را یک دگہ آچے ءِ تہ ءَ دور دنت۔
 میر مُراد جان ءِ گُٹ کانگر بوت۔ کہ ھنچا آئی گٹ کانکر اَت۔ ءُ وھدے آ گپ جت گُڑا ھنچش زانگ بوت۔ چشکہ آئی گٹ ءَ چیزے بہ دار اِیت۔ بلے وھدے آ ترند ترند ءَ جوش ءِ تہ ءَ گپ بہ کُرتیں۔ گُڑا آئی گُٹ گیشتر کانکر بوت۔ کہ نوں آ وتی گہار ھانی ءَ گوں باث کنان گیشتر کانکر بوان بوتگ اَت۔
 ھنچا سیاست میر مُراد جان ءِ وتی دلپسندیں سرھالے اَت۔ کہ وتی ورنائی ءَ آ خان صاحب میر احمد یار خان ءِ ریاست قلات یونین ءِ یک اھمیں باسک بوتگ اَت۔ ءُ شپ روچ خان ءِ دربار ءَ ساڑی بوتگ اَت۔ ءُ سیاست ءِ باثاں اِشکنگ۔ وت باث کُرتگ اَت۔
آئی وتی تعلیم ھم چہ قلات اسٹیس یونین ءِ زمانگ ءَ ساری ءَ بوتگ اَت۔ وھدے اے ھند ءُ ڈیھ ءِ وتی یک جتائیں آزاتیں شازادگی ریاستی درجگے اَت۔ کہ گوں پرنگیاں خان ءِ ءُ خان ءِ گوں پرنگیاں جتائیں معاھدہ ءُ ایگریمنٹ بوتگ اَت۔ چشکہ نسیر خان ءُ انگریزانی نیام ءَ پدا ھداداد خان ءُ انگریزانی نیام نوزدہ سدی ءَ جتا جتائیں پیسلہ بوتگ اَت۔ کہ ایشانی رو ءَ بلوچستان ءِ جتائیں درجگ ءَ برجاہ دارگ بوتگ اَت۔ ءُ ایشرا ھندوستان ءِ بہرے زانگ نہ بوتگ اَت۔ بلکنا گوں ایشی پرنگیاں وتی آزاتی حیثیت ءَ معاھدہ ءُ ایگریمنٹ کنان بوتگ اَت۔ کہ وتی ورنائی زمانگ ءَ میر مُراد جان گچکی ھمے دور ءَ دیستگ اَت۔ ءُ اچ آئی رند وھدے گوں احمد یار ءَ نوکیں معاھدہ بوتگ اَت۔ گُڑا قلات اسٹیٹس یونین ءِ نیم آزاتیں دور ءِ تہ ءَ وھدے بلوچستان ءِ بازین بہراں پرنگی چہ خان ءَ مستمار گپتگ اَت۔ گُڑا خاران لسبیلہ ءُ مکران وت قلات ءِ ھد ءُ ھدوداں خان ءِ بنجاھی درجگ ءَ منّگ بوتگ اَت۔ کہ اد ءَ خان ءِ ھاکمی روان اَت۔ ءُ دومی نیمگ ءَ نسیر آباد ءُ چاگہے ءِ کشک ءَ پرنگیانی دست ءَ شُت۔ کہ ایشی ءِ مزد ءَ خان وسول کنگ ءَ اَت۔
 ھر کس ایشرا آزاتیں ریاستے بگْوشتیں گُڑا بگْوشتیں بلے ایش آزاتیں ملکے نہ منتگ اَت۔ چی ءَ کہ نوکیں جاورانی تہ ءَ اے ھند ءُ ڈیھ وت ءَ را آزات داشت نہ کُرت۔ کہ آئی آزاتی ءِ روچ تھر بوتگ اَت۔
 بلے چہ اچ اے روچاں ساری وھدے بلوچستان آزات اَت۔ گُڑا ایش راستی چو مروچیگیں روچانی آزاتیں ریاستانی پیم ءَ آزات اَت۔
 میر مُراد جان گچکی اے بابت ءَ باز باث کُرتگ اَت۔ ءُ باز پکر جتگ اَت۔ کہ اے آزاتی ھم یک ھیالے اَت۔ یک تسورے اَت۔ کہ مہلوک تنے وھدی نا وانندگ اَت۔ کوہ کوچگانی تہ ءَ مالداری کنان۔ کین ءُ ننگار ءِ تہ ءَ مشکول۔ لڈ ءُ بار کنان وتی کہنگیں راجی زندے گوازینان اَت۔ کہ آیانی سر ءَ سردار ساڑی اَت۔ کہ سردار پرنگیانی دست ءَ کمکی اَت۔ کہ آ خان ءِ بنجاھی درجگ ءَ پروشگ لوٹ اِت۔ چی ءَ کہ آ خان ءَ پہ وت یک بدواہ ءُ دژمنے ھیال کُرت۔ کہ نوں سردارانی دست کُمکی ءَ آ چہ یک نیمگے ءَ سردار ءِ ھاکمی ءِ تہ ءَ وتی ھاکمی ءَ برجاہ دارگ لوٹ اِت۔ ءُ دو می نیمگ ءَ آ سردار ءِ بنجاھی حیثیت ءَ پروشگ لوٹ اِت۔ تانکہ آیانی اچ ھند ءُ سندھ ءِ روکپتی دمَگ ءَ چہ بہوش ءُ وھشی ئیں تمناں ھچ پیمیں ھطرہ کہ بہ بیت۔ کہ ساری ءَ آ گوں ھندوستان ءِ ھمے وھشی ءُ بہوش تمناں بازیں معاھدہ کُرتگ اَت۔ کہ آیاں ایشانی پاس کنگی اَت۔
 بلے نوں بیستمی سدی ءِ سری روچاں اولی جنگ عظیم ءُ دومی جنگ عظیم ءِ قومی آزاتی ءِ گوات ءُ لوڑانی تہ ءَ۔ پرنگی سامراج ءِ بدواھی ءَ یک زرمبشتے وت ھندوستان ءِ تہ ءَ چست بوتگ اَت۔ کہ پرنگی لڈ ءُ بار کنان روگ ءَ اَت۔ ءُ بلکنا در شُتگ اَت۔ کہ نوکیں جاورانی تہ ءَ یک نیم وت مختاریں ریاست۔ خاران مکران لسبیلہ ءُ قلات خان ءِ بنجاھی سرپرستی ءَ اتنت۔ وھدیکہ ایدگہ بہر گوں اوگان علاقہاں ھوار گوں پرنگ ءَ مستجار ایر اتنت۔ ءُ گوادر سلطنت عمان ءَ دَیگ بوتگ اَت۔ کہ عمان ءِ دراھیں مالی گزران اچ ھمداں بوت انت۔ کہ اد ءَ بوجیگ ءُ بھری جہاز اھت ءُ شُت انت۔
 اے جاور آنکہ آزاتیں جاور اتنت۔ کہ اد ءَ ڈنی مہلوکے نہ اَت۔ ءُ نیکہ جتائیں رسم ءُ دودے اَت۔ بلکنا یک ھمگیر ءُ ھم لسین راجی چاگردے مان اھتگ اَت۔ ءُ ھر کس پہ وتی کوہ ءُ کوچگ ءِ تہ ءَ وش اَت۔ یا کہ جنگ ءُ مڑاہ ءِ تہ ءَ اَت۔ بلے وت ءَ را آزات ھیال کُرت۔ کہ نوں چہ اوگانستان ءُ ایران ءُ چہ ھند ءُ سندھ دنیا ءِ اے ویرانیں کشک ءُ ھند ءِ بھت ءُ طالع ءِ پیسلہ بوگی اَت۔ ءُ مُراد جان گچی ءِ ھیال ءَ اے جاور ھم آزات نہ اتنت۔ کہ آیانی ڈیھ ءِ تہ ءَ چوشیں راھبندے نہ اَت۔ کہ آیاں یکجاہ بہ کُرتیں۔ بگیر چہ خان ءِ ھما ھاکمی ءَ کہ آئی سر ءَ چہ اوگانستان ءُ چہ پرنگی ءُ ایرانیاں کشک ءُ دمَگ ءَ بازیں شرت ءُ شرائت جنان بوگ ءَ اتنت۔ ءُ ایش چہ وتی ھمے گٹوئی ءُ گین گیری ءَ ھلاس نہ بوتگ اَت۔ بلے ایشی نام ءُ ایشی توار ھست اَت۔
 چہ پرنگیاں پد نوکیں جاورانی تہ ءَ قلات اسٹیٹس یونین اھتگ اَت۔ کہ نوں ون یونٹ ءَ پد ایشی حیثیت ءَ زیان کنگ بوتگ اَت۔ ءُ ایشرا ریجن ءُ دمَگ ءِ دروشم ءِ تہ ءَ برجاہ دارگ بوتگ اَت۔ کہ ھمے دور ءِ تہ ءَ میر مُراد جان گچکی چہ خان ءِ نوکری ءُ ملازمت ءَ در کپتگ اَت۔ ءُ کیچ ءِ تہ ءَ وتی مچکدہ ءُ کشت ءُ کشار ءُ کاریز ءُ آپ ءُ آپینکی ءُ زمینداری کنان بوتگ اَت۔
 نہ کہ گْوستگیں روچاں آئی یک پادے قلات ءَ اَت۔ ءُ دومی کیچ ءَ اَت۔ کہ آ قلات اسٹیٹس یونین ءِ زمانگ ءَ خان ءِ مسطفی بوتگ اَت۔ جیونی گوادر ءُ پسنی ءَ بازیں سال گْوازینتگ اَت۔ ءُ جاپان ءُ یورپ ءِ بوجیگ ءُ لانچ ءُ بھری جہازاں چہ اطلس ءُ کمخواب ءُ مسک ءُ زباد ءُ گردنر ءُ چائنک ءُ رزاناں گپتگ اَت۔ کہ اے لانچ ءُ بوجیگ ءُ بھری جہاز آپ ءِ سر ءَ گْوانز وران آیان ءُ روان بوتگ اَت۔ ءُ اے درا آھانی بوساڑہ ءُ ٹیکس خان ءَ رستگ اَت۔ ءُ خان ءِ مسطفی آ بوتگ اَت۔ کہ وت آ ھمے موسمانی تہ ءَ اولی واروتی جند ءِ آزاتی ءِ ھیال ءَ چہ واکب بوتگ اَت۔
 ءُ قلات ءَ خان ءِ دربار ءِ یک اھمیں مردمے وت ءَ را ھیال بوتگ اَت۔ کہ خان باز وھداں اچ آئی سلہ ءُ سوج گران بوتگ اَت۔ کہ وت خان ءِ ماس قوم گچکی یے بوتگ اَت۔ ءُ دربار ءِ تہ ءَ آئی قدر بلکنا چہ کُلاں گیش بوتگ اَت۔
 ءُ نوں کہ خان یک وارے پدا وتی گْوستگیں روچانی آزاتی ءِ داباں گندان اَت۔ گُڑا میر مُراد جان گچکی ءُ ایشی ءِ سر ءَ ایراد ھست اَت۔ بلے آئی گہار ھانی گوں آئی باث کنگ لوٹ اِت۔ آنکہ آئی قلات ءَ آیگ ءِ یک نیمونے گوں خان ءَ دیوان کنگی اَت۔ کہ دیر اَت۔ کہ آ خان ءَ نہ دیستگ اَت۔ ءُ دومی نیمون آ وتی بچ مزار ءِ رسال ءَ پہ اھتگ اَت۔ ءُ مروچی سُہب ءَ آ یک ھپتگے ءَ ساری وتی پند ءَ چہ کیچ ءُ مکران ءَ بنا کُرتگ اَت۔ کہ اول سر ءَ پسنی شُتگ اَت۔ کہ اچ اد ءَ آ یک لانچ ءِ تہ ءَ کلانچی اھتگ اَت۔ ءُ چہ کلانچی ءُ کراچی ءَ ریل ءِ تہ ءَ شال ءَ اھتگ اَت۔ ءُ چہ شال ءَ یک لوڈنگ ٹرکے ءَ تہ ءَ قلات ءَ وت ءَ سر کُرتگ اَت۔ کہ ایش یک دراجیں سپرے اَت۔ آنکہ وت خان صاحب میر احمد یار خان وتی نوک نوکیں موٹر ءُ گاڑیانی تہ ءَ مکران ءِ کچا ءُ ڈلی ئیں راھانی سر ءَ گاڑیاں تاچینان اَت۔ یک روچے ءِ تہ ءَ وت ءَ را پسنی سر کُرت۔ ءُ ھر کس گُڑ اِت۔ ءُ ھیران بوت۔ پرچا کہ خان صاحب میر احمد یار خان گاڑی ءُ موٹرانی ھُب ءُ شوک داشت۔ ءُ وتی امریکہ ءُ ھندوستان ءُ یورپ ءِ دوڑہ ءُ تر ءُ گردانی وھد ءَ۔ آئی یک آزاتیں ملکے ءِ ھاکم ءِ ڈول ءَ وش اھتک کنگ بوت۔ کہ گوں آئی وڑ وڑیں گاڑیانی سوگات گون بوت انت۔ کہ نوں ایشاں وتی ھشکیں ڈیھ ءِ پٹ ءُ میدانانی تہ ءَ تاچینت۔ ءُ آئی دربار ءِ مردم آئی گاڑی تاچینگ ءِ سر ءَ ھبکہ اتنت۔ کہ یک روچے چہ پسنی تاں کلات ءَ روگ یک مزنیں ھیرانگی ھبرے اَت۔
 بلے مُراد جان نوں ھیال کنان اَت۔ کہ ایش درا گْوستگیں روچانی یات گیری اتنت۔ ءُ مروچیگیں زند چشکہ چہ گْوستگیں زند ءَ باز گْونڈ ءُ گرانبار بوان اَت۔
 ءُ پدا آئی گہارچلیم ءَ یک وارے پدا آئی دیم ءَ تیلانک دیان بوت۔ کہ چہ براس ءُ گہار ءِ چلیم ءِ دھوت دَیگ ءَ پد دراھیں کوٹی تمباک ءِ ترندیں بوھے مان اھتگ اَت۔ کہ اے تمباک کہ لوگ بانک ھانی کشان اَت۔ ایشی گُڑا ءُ بازیں چیز مان اتنت۔ کہ ایشی دھوت چہ لس تمباک ءِ بٗو ءَ جتا زانگ بوت۔
 وتی ھبر ءَ دیمی بران میر مُراد جان گچکی گْوشان بوت۔
 بزاں مروچیگیں نوکیں مُلک وتی پہنات پالو ءَ دگہ جتا ءُ آزاتیں ریاستے نہ منّ اِیت۔ ءُ پدا مئے واجہ۔ مئے سر ءِ ساھگ مئے ھاکم ءُ مئے خان صاحب میر احمد یار خان گوں اے نوک جوڑ بوتگیں مُلک ءَ الھاق کُرتگ۔ ءُ اے الھاق چے راجدپترے بہرے نہ انت۔ چے خان وت اے الھاق ءِ سر ءَ دستخط نہ کُرتگ اَت۔ چے آ اے نوکیں مُلک ءِ پاگ واجہ ءُ سیون ءُ سہر ءِ تہ ءَ تول نہ کُرتگ۔
منی گہار جان منی شنکو۔ منی ماتو۔ تو چے ءَ پہ خان ءِ پُشتی وانی ءَ کن ئے۔ خان من زان آں۔ چہ خان ءَ من نزینک بوتگ ءُ گوں خان ءَ من کسان۔ مزن بوتگ آں۔ من زان آں کہ اے جتائی ءِ واباں پرچے گندگ ءَ انت۔
 ھانل جست کُرت۔ گُڑا براس مُراد جان پسّو دات۔
 خان صاحب نوکیں مُلک ءِ وتی جنجال ءُ پرُپیچیایانی بہر بوتگ۔ سکندر مرزا ءُ ایوب خان یک نیمگ ءَ دومی نیمگ ءَ غلام محمد گورنر جنرل ءُ جاگیردار۔ سردار وڈیرہ ءُ چوھدری کہ اے دراہ اے مُلک ءَ وتی پیم ءَ بہر ءُ بانگ کنگ لوٹ انت۔ ءُ اسکندر مرزا لوٹ اِیت۔ کہ اد ءَ بغاوتے پاد بہ کنت۔ تانکہ مُلک ءِ تہ ءَ مار شل لا بہ بیت۔ ءُ آ سدر بہ بیت۔ ءُ درا کابینہ ماتل کنگ بہ بیت۔ ءُ مئے خان صاحب ءِ ادراک رد انت۔ کہ مارشل لاء ءِ پروش ءُ پروشکاری ءِ تہ ءَ آ یک وارے پدا وتی جتائیں حیثیت ءَ برجا دار اِیت۔ چی ءَ کہ اسکندر مرزا گوں خان ءَ دورہ بازی کنگ ءَ انت۔ بلکنا آ خان ءَ یک ھبرے پرمایگ ءَ انت۔ ءُ گوں پوج ءَ دگہ ھبرے دَیگ ءَ انت۔ ءُ راستیں ھبر ایش انت۔ کہ من ءَ اسکندر مرزا ءِ گورنر جنرل غلام محمد ءَ در کنگ ءَ رند۔ وت ءَ را گورنر جنرل جوڑ کُرت۔ ءُ مُلک ءِ تہ ءَ پرشت ءُ پروشکاری ءِ مان آرگ ءَ پد وت سدر بوگ درا یک مزنیں سازشے کُرت۔ ءُ اے سازش ءِ بندات چہ مئے ڈیھ ءَ بوگ ءَ انت۔ من ءَ اپسوز انت۔ ارمان انت۔ پرچا کہ خان صاحب اگاں چشیں کارے کنت۔ گُڑا بزاں کہ آ وت ءَ را وت یک مزنیں بڈے ءِ تہ ءَ دور دنت۔ چی ءَ کہ سردار گوں آئی گون نہ انت۔ ءُ خاران ساری ءَ بگاوت کُرتگ۔ لسبیلہ ءِ ھاکم خان ءَ نہ منّ اِیت۔ مکران ءِ تہ ءَ نوکیں نوابے جوڑ کنگ بوتگ کہ آ نوکیں مُلک ءِ حق ءَ انت۔ ءُ قلات ءِ تہ ءَ لہتیں ورنا کہ آیانی خان صاحب میر احمد یار خان یک آزاتیں ریاستے جوڑ کنت۔ ٹاھین اِیت۔ گُڑا ھدا بہ کنت۔ کہ ھنچش بہ بیت۔ بلے بلوچی ءِ تہ ءَ گْوش انت۔ کہ سنگ چو نرم ببات گُڑا لکش بوارت۔ سنگ نرم نہ انت۔ ءُ نیکہ تولگ ایشاں وارت کنت۔ اُستمان گل ءِ ورنا آنکہ مئے سنگت انت۔ ءُ من آیاں ذاتی سورت ءَ زان آں کہ آ چہ مسر ءِ انقلاب ءُ آشوب ءَ چہ ارس ءُ چین ءِ آشوباں متاثر انت۔ چی ءَ کہ آ شال ءُ کراچی ءَ ونتگ ءُ دلی ءُ کابل ءَ شُتگ۔ نہرو ءُ جناح ءُ پٹیل ءُ مہاتما گاندھی۔ ءُ نشتر ءُ مولانا آزات ءَ گوں دیوان بوتگ اَت۔ بلے قلات ءِ سیاسی جاور چہ ایدگہ ھندوستان ءَ جتا انت۔ ادا تاں یک ءُ نیم سد سال کس نہ زانتگ کہ کس دگہ دنیایے ھست۔ نہ آیاں خلافت تھریک ءِ نہ آیاں ھندوستان یلہ دَیگ زْرمبشت ءِ ءُ نیکہ آیاں لکھنو معاھدگ ءِ ءُ نیکہ ایکٹ ءُ ایدگہ زْرمبشتانی ھبر بوتگ۔ کہ اے دراہ چشکہ اچ آیانی سر ءَ گْوستگ اَت۔
 اے جاورانی تہ ءَ من پوہ نہ باں۔ خان ءِ آزاتی واب گندگ پیلو باں۔ ایش یک نا بوئوکیں ھبرے۔ پمیشا من گْوش آں کہ باندا سُہب ءَ وھدے من خان صاحب ءَ گندآں گُڑا وتی دل ءِ گپّاں گوں آیاں جنان۔ کہ آ چو مہ کنت۔ چی ءَ کہ نوکیں مُلک آنکہ ھر چنت کمزور انت۔ بلے ایش یک نوکیں ریاستے ءُ اقوام ملل ایشرا قبول کُرتگ۔ ءُ منّ اِتگ کہ ایشی یک پوجے۔ نوکر شاھی یے۔ عدالتی نظامے کہ ایشرا یک تمنی ءُ قبیلہ داری راھبندے کہ چون پروشت کنت۔ کہ تئی مردمانی دست ءَ چار گوشیں تپنگ انت۔ ءُ آیانی دست ءَ توپ ءُ بمب ءُ بالی گراب۔ تو ھر ءِ سر ءَ سوارئے۔ آ بالی گراب ءِ تہ ءَ تئی سر بالائی روان انت۔ تو کُجا۔ آ کُجا۔ ایش یک واب ءُ یک ھیالے۔ ایشی نکسان ایوک ءَ خان ءَ نہ بیت۔ بلکیں ما دراہ اے آچ ءِ تہ ءَ سچان بئیں۔
 ءُ آئی گہار چشکہ وتی براس ءَ گوں ھم تپاک مہ بیت۔
 شیہک ءِ پس۔ حمل ساری ءَ گْوشتگ کہ اگاں خان یاگی مہ بیت۔ بلے آ نوں یاگی بیت۔ ءُ آ اے نوکیں مُلک ءَ نہ منّ اِیت۔
 ءُ میر مُراد جان گچکی کھندان ءَ گْوشت۔
 بچارمیر حمل ھر چنت یاگی بہ بیت۔ پراری بہ بیت۔ ایش یک مردمے ءِ جند ءِ وتی وت کشی بوت کنت۔ کہ چہ وت کشی ءَ کس کسے ءَ را داشت نہ کنت۔
 بلے خان ءِ ھاتر ءَ ھچ نہ منتگ۔ ھانی درّائینت ءُ میر مُراد جان گچکی پرمات خان ءِ ھاتر ءَ دہ سال ساری چی یے پشتگ کپتگ اَت۔ وھدے آ اے نوکیں مُلک ءَ گوں الھاق کُرت۔ راجدپتر چہ یک ذاتے ءِ وس ءَ ڈن انت۔ منی گہار۔ خان بلکنا آ زمانگ شر کُرت۔ کہ الھاق کُرت۔ چی ءَ کہ گوں آئی دگہ راہ نیست اَت۔ تو من ءَ بگْوش چے راھے ھست اَت۔ اگاں آ بگاوت بکُرتیں یاگی بوتیں۔ گُڑا آئرا جنگ بوت۔ ءُ ھنچش بوت۔ کہ آ وتی بیرک ءَ بُرز کُرت۔ گُڑا دمانی تہ ءَ ایش جہل کنگ بوت۔ ءُ ھنچش بیت۔ طاقتور ءِ دیم ءَ کس اوشتات نہ کنت۔ اے مُلک یک حقیقتے اَت۔ کہ ایشرا خان ھما وھداں منّ اِت۔ گُڑا نوں ھم ایشرا منّگی کپ اِیت۔
 ءُ ھانی گْوشت۔ بلے قلات ءِ تہ ءَ یک بگاوتے پاد اھتگ۔ شیہک ءِ پسِ مُدام دربار ءِ تہ ءَ نندوک انت۔ کہ شپ نیمگ ءَ لوگ ءَ کئیت۔ وت حسن رامین بامنؔ بگر چہ ھداداد گوں پِس ءَ گون انت۔ کہ من اے ورناھانی تُرس انت۔ ھدا آیانی پردگ ءَ بہ کنت۔ سر ءِ اِش بوشت اِیت۔
 ءُ میر مُراد جان بشکھندگ بوان چشکہ خان صاحب ءُ آئی سیاسی چست ءُ ایرانی ھبر ءَ چہ دل ءَ بران اَت۔ ھبر ءَ دگہ نیمگی ءَ بران گْوشت۔
 اد ءَ کیچ ءَ مئے ھال ھمیش انت۔ کہ منی وتی ورنا شیہک ءُ مزار خان ءِ ھمراہ بوگ لوٹ اِت۔ وھدے مزار گیشتر ترند تر انت۔ کہ آ مُدام اُستمان گل ءِ ھبراں دنت ءُ منی ءُ آئی جنگ ءُ جیڑہ انت۔ کہ بگاوت مسکرے نہ انت۔ کہ کس ایشرا باخوے بہ کنت۔ بوارت۔ پمیشا من لوٹ آں کہ آئرا سیر بہ دیاں تانکہ آئی لہڑیک ءُ جوش جہل بہ کپ اِیت۔ اے نوکیں ورناھانی جوش ءُ لہڑگ مئے واباں تہل کُرتگ۔ ءُ مروچی اسل ءَ من برتو رسالی اھتگ چی ءَ کہ من لوٹ آں کہ تئی جنک ھورجان ءِ دست ءَ منی بچ مزار ءِ دست ءَ بہ دیاں۔ زان ئے۔ ھوری من ءَ چنکس دوست انت۔ ھوری راجانی بانک انت۔
ھانل ءِ دیم یکدم چشکہ چہ گل ءُ وشی ءَ چٹ گپت ھنچش چشکہ پُھل چہ وتی ول ءَ در بہ کپ اِیت۔ یا ھنچش چشکہ روچ ءِ اولی بْرمش کوہ ءِ سر ءَ بہ کپ انت۔
تئی گہارھانی دگہ چے لوٹ اِیت۔ ایش منی وش بھتی انت۔ من پر تو ندر باں تو شیہک ءَ ھموداں گچکیانی تہ ءَ دات ئے۔ نیکہ من شہیک ءِ وھداں لوٹ اِت۔ کہ ھوری ءَ ترا بدیاں چی ءَ کہ منی جنک تئی لوگ ءَ بروت گُڑا منی دل سارت بیت۔ براس ءُ گہار ءِ نزینکی ءُ سیادی زانئے چنکس جہلانک ءُ پراہ انت۔ من تئی یکیں گہار ءُ تو منی یکیں براس۔ منی دل سارت۔ منی چم سارت۔ ایش پمن یک نوکیں روچے ٹک داتگ۔ بلے تو زانئے کہ جنک ءِ پِس مئے راج ءِ تہ ءَ جنک ءِ کالخواہ ءُ کامران انت۔ میر حمل ءَ تو زانئے کہ آئی مزن درشتی چہ خان ءَ ھم بُرز انت۔ بلے میر حمل ءَ چے ایراد۔ جنک ءِ ماس من اوں۔ من وتی جنک ءَ تئی بچ ءَ دَیگ ءَ اوں۔ ءُ من ءَ اُمیت ھست کہ آ انکاری نہ بیت۔ بلے گْوشگ برحق انت۔
 ءُ میر مُراد جان وتی گہار ءِ ھبر ءِ سر ءَ چشکہ چہ ڈگار ءَ بُرز بہ بیت- گْوشت ءِ۔
 ھانل زانئے تئی کمی ءَ من تنے وھدی مار اں۔ من کیچ ءَ کدی کدی گوں وتی جند ءِ زہگ ءُ چکاں مُدام تئی گپ ءَ کن آں۔ ھوری ءِ آیگ بلکنا منی اے یادگیری ءُ زہیرواری ءَ چہ منی دل ءَ بہ بارت۔
 ھدائی ذات مزن انت۔ ھر چیز ءَ ھدا وت شر کنت۔ بلے چہ منی نیمگ ءَ ھوری تئی رستگ۔ ھوری تئی دُھتک ءُ بُتو انت۔ تو ھوری ءَ بزیر بہ بر گوں۔ منی دل سارت۔
 ءُ پدا ھانل پاد اھت ءُ چلیم ءَ ھم آورت ءُ گْوشان بوت۔
باریں بچار آں کہ اے مولد ءُ مزّورکار پر تئی سُبارگ ءَ چے پکتگ۔
 ءُ آ گوں وت ءَ ھبر دیان ڈن ءَ در کپت۔ ءُ میر مُراد جان وتی پاداں تچک کُرت۔ ءُ وتی پہنات ءَ دراج کدین آدینک ءِ تہ ءَ وتی دروشم ءَ چاران بوت۔ کہ اے آدینک یک دراج ءُ ٹوھیں الماری ءِ یک پلک ءَ گوں جنوک اَت۔ کوٹی ءِ تہ ءَ یک فرشی ئیں۔ سہریں رنگ ءِ گالی مان گیجوک اَت۔ بخاری ءَ آدینک ءُ شیشگی ئیں گلاس ایر اتنت۔ ءُ دومی نیمگ ءَ یک مزنیں شخصیتے گوں کھڑکی ءَ جُپت ایر اَت۔ ءُ ھر چیز دلجم ءُ سرجم اَت۔ ءُ ڈن ءَ گمبدی ئیں کاپر ءِ کلات ءِ گرماگ ءِ وشّیں چرئکے کشان اَت۔ ءُ ھویلی ءِ دْرچکانی سبزگیں پنّاں سر بار اَت۔ کہ آزمان ھم کم درا بوت۔ کہ کلات ءِ گرماگ ءُ قہریں زمستانانی شپ میر مُراد جان ءَ پہ شری یات انت۔ کہ وھدے آ اد ءَ اھت تو آئرا ھما کْوھنگیں بٗو ءُ وشبو ءُ ھما توار ءُ ھما روچ یات اھت انت۔ کہ اگاں کیچ مکران آئی اولی گس اَت۔ بلے کلو کلات آئی دومی گس اَت۔ کہ ایش ڈیھ ءِ بیخ ءُ بنیات اَت۔ کہ مروچی ایش یک وارے پدا دنیا ءِ اُرش ءُ یلگارانی بہر بوتگ اَت۔
ھذمت گاریں ورنایے پہ نیمروچ ءِ نان ءَ میر مُراد جان ءِ دستاں چلمچی ءِ تہ ءَ شودگ ءَ اَت۔ گُڑا شازادگ میر حمل گوں وتی سَئیں ورنائیں بچ رامین۔ بامن ءُ حسن ءَ تہ ءَ پُترت ءُ وھدے آ میر مُراد جان ءَ دیست گُڑا آئرا بگل گپت ءُ کُرتاں۔ دیر ءَ آ یک دومی ءَ دروت دیوان بوت انت۔ کہ بگیر چہ زاماسی ءُ ناکوی ءَ شازادگ حمل ءُ میر مُراد جان یک دومی ءِ باز سک جہلانکیں دوست اتنت۔ کہ شازادگ حمل خان ءِ نزینکیں سیاد بوگ ءِ سبب ءَ خان ءِ پولیٹیکل آفیسر ھم زانگ بوت۔ کہ خان ءَ بازیں چیزانی سر ءَ سلہ ءُ سوج دات کہ پولیٹیکل ایجنٹ کہ ساری ءَ انگریزے اَت۔ نوں ایش چہ کراچی ءَ آئیولین پاکستانی یے اَت۔ کہ کلات ءِ ماملگانی ذمہ وار اَت۔ کہ رند ءَ خان ءِ وتی لوٹ ءِ سر ءَ سرکار پاکستان شازادگ حمل ءَ پولیٹیکل افسر یا کہ کلات ءِ پولیٹیکل افسر یا کہ کلات ءِ پولیٹیکل ایجنٹ جوڑ کُرتگ اَت۔ کہ آ کلات اسٹیٹس یونین ءِ تہ ءَ خان ءِ سول ءُ فوجداری ھر دوئیں عدالتانی مستر ءُ پاگواجہ اَت۔ جہل ءَ خاران لسبیلہ مکران ءُ وت کلات ءِ مال گزاری ءِ افسر آئی چیر ءَ کار کُرت انت۔ ءُ پہ ھر دوئیں عدالتاں جرگہ ھست اَت۔ بلے سول عدالت قاضیانی دست ءَ اتنت۔ پریشی دیوانی کلات ءِ قانون ءِ نافذات ءِ جہل ءَ قاضی ءِ عدالت ءُ بُرز ءَ مجلس شوری اَت۔ کہ ایشی حلاف ءَ اپیل کمشنر ءُ پدا بورڈ ریونیو ءَ بوت۔ فوجداری دعویانی پیسلہ جرگہ ءِ تہ ءَ بوت انت۔ جرگہ ءَ ھپت ءُ چاردہ سال ءِ سزا ءِ حق اَت۔ بلے چاردہ سال ءِ سزا ایوک ءَ ڈسٹرکٹ مجسٹریٹ یا کہ خان ءِ پولیٹیکل افسر ءِ دست ءَ اتنت۔ کہ پولیٹیکل افسر ءُ گوں ضلع مجسٹریٹ ءِ اختیار گون اتنت۔ ایشانی اپیل سیشن کورٹ ءُ پدا ھائیکورٹ ءَ اڈ دَیگ بوت۔
 خان ءِ مال گزاری ءُ مالیہ ءِ افسر ناظم۔ مسطفی ءِ نام ءَ چہ یات بوت انت۔ کہ گوں ایشانی خان ءِ وتی لیوز اَت۔ کہ ایشانی مزد ءُ پگار ءَ خان وت چہ وتی مالیہ ءَ دات۔
 شازادگ میر حمل ءِ اختیار باز اتنت۔ بلے یک ایماندار نیک ءُ دلیر ءُ بہادریں شازادگ ءُ افسرے اَت۔ کہ آ مُدام گوں نوکیں ریاست ءَ وتی تعلقداری ءُ نزینکیاں پہ شری سرانجام دیان اَت۔ ءُ وت کلات اسٹیٹس یونین ءِ تہ ءَ آ امن ءُ ایمنی برجاہ داشتگ اَت۔ کہ مزن مزنیں جرم کم اتنت۔ چی ءَ کہ وت قومی چاگرد ءِ تہ ءَ قوم چہ وت ءَ تُرس اتنت۔ ءُ جرگہ ءِ سزا ھم سک اَت۔
 میر حمل چہ دربار ءِ ایدگہ شازادگاں چٹ جتا اَت۔ کہ ایدگہ شازادگ گیشتر کراچی ءُ شال ءِ کلب ءُ ھوٹلانی تہ ءَ وتی زند ءَ گوازینان اتنت۔ بلے میر حمل مُدام کلات ءَ اَت۔ ءُ چہ وتی سرکاری دست گٹی ءُ پدا آئرا کم موکہ رست کہ آ شال ءُ کراچی ءَ بہ نشتیں۔ آنکہ وھدے خان صاحب میر احمد یار خان شال۔ کراچی ءُ ڈنی ملکاں درشت گُڑا مُدام شازادگ حمل گوں آیاں گون بوت۔ کہ وھدے اولی وار امریکائی حکومت ءِ لوٹگ ءِ سر ءَ ڈیھ ءِ ھاکم امریکا شُت گُڑا شازادگ حمل گوں آئی گون اَت۔ ءُ ایش پہ ڈیھ ءِ ھاکم ءَ وت مزنیں ھبرے اَت۔ کہ آ امریکائی حکومت ءِ لوٹ ءِ سر ءَ شُتگ اَت۔ کہ راہ ءِ تہ ءَ آ گوں ملکہ الزبتھ ءَ ھم گوں دیوان ءُ کُرتگ اَت۔ کہ وت ھندوستان ءُ پاکستان ءِ آزاتی ءِ وھداں وھدے بلوچستان پہ لہتے ماھاں آزات بوتگ اَت۔ گُڑا آئی وتی ڈنی کارانی وزیر انگریزے اَت۔ کہ ھمے پہمندگیں ڈنی کارانی وزیر خان صاحب میر احمد یار خان ءَ اولی وار پنت داتگ اَت۔ کہ آئی آزاتی ءِ واب پوک انت۔ چی ءَ کہ انگریز ءُ پرنگانی در کپگ ءَ پد خان صاحب ءِ اے اُمیت ءُ واھگ کہ پرنگ آئرا کمک دَینت یک وابے اَت۔ ءُ آئی پرنگی ڈنی کارانی وزیر آئرا سلہ داتگ اَت۔ کہ آ گوں پاکستان ءَ الھاق بہ کنت۔ نیکہ پاکستان پہ زور آئرا وتی نوکیں مُلک ءِ تہ ءَ ھوارکُرت۔ بلے خان صاحب ءَ نہ زاناں پرچے چہ وتی ڈنی کارانی وزیر ءَ لوٹ کُرتگ اَت۔ کہ آ چہ لندن ءَ چہ آئرلینڈ ءَ پرائی سلھ ءُ ازباب مُچ بہ کنت۔
 ءُ شہزازدگانی تہ ءَ ایوک ءَ میر حمل خان صاحب ءِ گوں اے لوٹ ءَ تپاک نہ کُرتگ۔ چی ءَ کہ وتی جند ءِ راج ءُ چاگرد ءِ لوٹ ءُ گزر ءُ ایدگہ جاوراں سرپد ءُ پوہ بیان آ نوکیں مُلک ءِ حقیقت ءَ منّ اِتگ اَت۔ کہ نوں اے قبائلی ءُ قومی راج ءَ گوں توپ ءُ ٹینکاں بُن دَیگ حقیقت پسند ءُ شریں ھبرے نہ اَت۔ اے راستی ءُ اے حقیقت ءَ زانگ بزاں المی اَت۔ تنے وھدی چشکہ مُراد جان ھیال کنان بوت۔ مہلوک اے راستی ءُ حقیقت ءَ نہ منّ اِت۔ کہ بلوچستان پاکستان ءِ یک بہرے۔ پرچا کہ میر مُراد جان زانت۔ کہ مئے ورنا ءُ مئے ایدگہ مردم تنے وھدے وتی جند ءِ لہڑگ ءُ جوشانی بانزلاں بال کنان دراھیں راجدپتر ءَ یک پرجوشیں معنایے دَیگ ءَ اتنت۔ کہ ایشانی تہ ءَ کلات ءِ نوکیں پارٹی اُستمان گل کہ وت خان صاحب میر احمد یار خان ءِ دست کُمکی ءُ پشتوانی ءَ ٹاھینگ بوتگ اَت۔ کہ آیانی ورناھاں کراچی ءُ دلی ءُ کابل راہ داتگ اَت۔ تانکہ گوں مسلم لیگ ءُ کانگریس ءَ یک راہ ءُ یک شونے درگیجگ بہ بیت۔
 ءُ نوں میر مُراد جان ءِ ھیال ءَ اے عنسر یک وارے پدا خان صاحب ءَ انیڈ دیان اتنت۔ کہ آ وتی آزاتی ءِ ھیالاں دیم ءَ بیار اِیت۔
آ زمانگ ءَ شازادگ حمل خان ءَ حقیقی ءُ راستیں راہ ءَ پیش داشتگ اَت۔ پمیشا نوں ھم آ وتی گہار ھانل ءِ اے گپّاں بہ منگ ءَ تیار نہ اَت۔ کہ انونیں جاورانی تہ ءَ شازادگ حمل یاگی بوگ لوٹیت یا کہ خان ءَ پرمایگ ءَ اَت۔ کہ آزات بلوٹ اِیت۔ یک مردمے کہ ساری ءَ آزاتی نہ لوٹ اِتگ اَت۔ گُڑا المی نوں آ چوں اے نا بوئوکیں ھبر ءِ سر ءَ کسے را اینڈ دَیگ ءَ بہ بیت۔
 پمیشا میر مُراد جان گچکی ءَ شازادگ حمل ءِ نوکیں اُمیتانی بارو ءَ ھچ ھبر نہ اَت۔ کہ آ چے لوٹ اِیت۔ ءُ آنکہ آئی گہار ھانل آئرا یک یاگی یے ءِ دروشم ءِ تہ ءَ پیش کنان اَت۔
 وت ءَ را یک دومی ءَ دروت گرگ ءَ پد زاماس ءُ ناکو چہ وت ءَ جتا بوت انت۔ مئے راج ءُ چاگرد ءِ تہ ءَ ایش یک عجبیں ھبرے اَت۔ چی ءَ کہ زاماس ءُ ناکو کدی چشیں جہلانکیں دوستی یے گوں گندگ نہ بوت انت۔ بلے چشکہ ذکر بوتگ کہ شازادگ حمل ءُ میر مُراد جان ءِ دوستی چہ زاماس ءُ ناکو ءِ عزت ءَ بُرز تریں چیزے اَت۔ ایشی تہ ءَ آیانی وتی گْوستگیں روچانی لہتیں یات گیری ءُ ھُب ءُ ھدوناکی اتنت۔
 میر حمل ءَ چہ جتا بوگ ءَ رند میر مُراد جان ایدگہ شازادگاں گوں ھم دست بوت۔ آیاں دروت دیان بوت۔ کہ اے ورنا چوکیں شازادگانی ماما اَت۔ ءُ ھنچا ماما مردم ءَ گیشتر دوست بنت۔
 حسن چہ کُلاں مستر اَت۔ بُرزبالادیں قد۔ سبز ءُ سیاھیں چمانی بْرکش۔ ءُ باز گران سنگ کہ ھبرجایان ءُ درگیجان ءُ مُدام گوں وابیں چمان آئی یک ازلی ءُ ابدی ئیں بشکھندی یے آئرا چہ ایدگہ براساں تاک کُرتگ اَت۔ ءُ آ چہ خان صاحب میر احمد یار خان ءَ گیش تیز ءُ ترند گاڑی تاچینت۔
 آ وتی وانگ ءَ لاھور ءِ ایچی سن ءِ تہ ءَ پیلو کُرتگ اَت۔ ءُ نوں وتی گاڑی ءُ موٹر ءُ وتی دیرگند ءُ نوک نوکیں تپنگ ءُ کیمرھاں مشکول اَت۔ کہ گوں سنگتاں کدی کدی پہ شکار ءَ دشت ءُ کوچگ ءُ میدانانی تہ ءَ شُت انت۔ کہ آئی سنگتانی تہ ءَ شازادگ دوستؔ اَت۔ کہ آ ھر دو ایچی سن ءَ یکجاہ بوتگ اَت۔ ءُ نوں کلات ءِ سرگْوستانی تہ ءَ آ ھر دو یکجاہ اتنت۔ ءُ ھر دُکاں موٹر ءُ گاڑیانی ھُب ءُ واھگ اَت۔ ءُ ھر دو سیر ءُ آروس نہ کُرتگ اَت۔ شازادگ دوست ءِ پِس رھیم جان چہ خان ءَ باز نزینک اَت۔ نوں پیر اَت۔ ءُ چہ خان ءَ کمکیں زار اَت۔ بلے خان آئی قدر ءُ عزت ءَ کُرت۔ ءُ ھر دو سنگت وھدے یکجاہ بوت انت۔ گُڑا خان ءِ پچار ءَ کُرت انت۔
 رامین چہ حسن ءَ کسان اَت۔ ءُ چہ کراچی ءِ یک انگریزی اسکولے ءِ گُڈّی ئیں سال ءَ پد وانگ یلہ داتگ اَت۔ ءُ کلات ءَ اھتگ اَت۔ کہ اد ءَ آئی گیشتر وھد خان صاحب ءِ ماھل ءِ تہ ءَ گوں ایدگہ شازادگاں گوں گْوست ءُ آ کم کم نشگ ءِ نیمگ ءَ دلگوش اَت۔ کہ ایشی تہ ءَ خان ءِ دربار ءِ خان ساماں درّا ءِ مزنیں دستے مان اَت۔ درّا کدی کدی وتی چلیم ءَ چرس مان کُرت۔ ءُ گرماگ ءَ بھنگ وارت۔ ءُ اگاں شازادگے دیم بہ کپتیں گُڑا آئرا ھم لوٹ اِت۔ ءُ پدا خان دربار ءُ وزیر ءُ وکیلانی بابت ھما ھما گپّاں جت کہ بلکنا راستی ءُ حقیقت چش نہ اَت۔ چشکہ آ ایشرا پیش کُرت۔ بلے درّا ءَ کئے داشت کُرت۔ کہ آئی زبان ءِ وش لسانی۔ آئی ھبرانی بند ءُ تند ءُ آئی وش اخلاقی۔ بے راہ ءُ مگوزیں شازادگاں ھم راہ ءِ سر ءَ آورت۔ ءُ رامین اولی وار چرس خان ساماں درّا ءِ چلیم ءِ تہ ءَ کش اِتگ اَت۔ ءُ بھنگ ھم وارتگ اَت۔ آئی پسّ ءَ تنے وھدی ھبر نہ اَت۔ ءُ شکل ءُ سورت ءِ تہ ءَ چہ حسن ھم زیبا اَت۔ مردم اں کدی کدی آئی جنکے بوگ ءِ مارشت زُرتاں۔
 بامنؔ کسان اَت۔ بلے چہ ھداداد مزن اَت۔ ھداداد مروچی اد ءَ نہ اَت۔ کہ نوک نوک اسکول ءَ شُت ءُ اھت ءُ یک استادے آئرا تنے وھدی گس ءِ تہ ءَ وانینت کہ عمر ءِ تہ ءَ چہ کُلاں کسان ءُ گْونڈ اَت۔ بلے بامن کلات ءِ اسکول ءِ تہ ءَ ونتگ اَت۔ ءُ گیشتر وتی زبان ءِ تہ ءَ گپ جت ءُ چو وتی براتاں انگریزی ءِ لوز مان نہ کُرت۔ ءُ بگیر چہ ھداداد دراھیں براتانی عمر چہ یک دومی ءَ سال ءُ دو سال کم اَت۔ ءُ دراہ وتی بیستمی سالانی تہ ءَ اتنت۔ بگیر چہ خداداد کہ نوں ھشت ءُ نُھ سال ئیگ اَت۔ کہ میر حمل ءِ چہ کُلاں کستریں بچ اَت۔ چہ ھداداد ءَ ساری ھوری پیدا بوتگ اَت۔ عمرے ھبدہ۔ ھژدہ سال اَت۔ ءُ مروچی چہ ماما ءَ وت ءَ را چیر داتگ اَت۔ چشکہ آ بزانت کہ ماما پرآئی رسال ءَ اھتگ اَت۔
 میر حمل ءُ مُراد جان گچکی نان ءِ سر ءَ نشت انت۔ ءُ گوں آیاں حسن۔ بامن ءُ رامین ھم نان وارت وھدے ماس ھانل وتی چلیم ءَ پُھر کنان مرد ءُ بچ ءُ براس ءِ نان ورگ ءَ چاران بوت۔ چشکہ مروچی آئی دل سارت اَت۔ کہ آدراہ یکجاہ نان ورگ ءَ اتنت۔ زوتاں زور نوں یک دگہ مزنیں نانے چشکہ پر اَت۔ وھدے مزار ءُ ھوری ءِ سانگ بوتیں۔ ءُ ھانل وتی چلیم ءَ کشان چہ گل ءَ بات اَت۔ آئی جنک ھوری پہ وش نامی چہ وتی گس ءَ پاد آیگ ءَ اَت۔ آنکہ آ زانت کہ المیں پیسلہ حمل ءِ دست ءَ اَت۔
 ءُ مروچی وتی مرد حمل ءَ چاران آئرانہ زاناں پرچا اے مارشت بوت۔ کہ حمل ءِ دراھیں مُود اسپیت گشتگ اَت۔ ءُ آئی سوزیں چمانی بْرکش کم اَت۔ ءُ آئی سہر ءُ اسپیتیں بدن کمکیں مونجا ءُ ملور اَت۔ ھانل ءِ ھیال ءَ بلکنا ایش دراہ کلات ءِ سیاسی جاور اتنت۔ کہ آئی مرد ءِ دیم ءَ درا اتنت۔ ءُ آ وتی دل ءِ تہ ءَ دعا کنان بوت۔ کہ ھدا بہ کنت۔ اے جاور پہ وشی ءُ وشالی تہر بہ بنت۔ نیکہ آیوکیں روچ کلات ءِ سر ءَ چشکہ باس سک گْوزان بہ بنت۔ ءُ چہ آسودگیں روچانی تُرس ءُ لرز ءَ آ وتی چلیم ءَ کٹ کٹینان بوت۔ ءُ بچ ءُ مرد ءُ براس ءَ چاران خیرات ءُ ندر بوان بوت۔
 نان ورگ ءَ پد وھدے در شُت انت۔ ءُ ایوک ءَ زامات ءُ ناکو بلکنا گْوستگیں روچانی دو سنگت یکتنا ءُ ایوک کپت انت۔ گُڑا میر مُراد جان وتی دنتاناں یک باکس ءِ تیلی ءَ کونڈان جست کُرت۔
خان صاحب آخر چے لوٹ اِیت۔
خان صاحب ءِ سر گشتگ۔ میر حمل یک زہر کندیں بشکھندگی ءِ تہ ءَ گْوشان بوت۔ ءُ میر مُراد جان وت ءَ را راست کُرت۔ ءُ گوں وتی کسان ءُ زڑوکیں چماں جست کُرت۔ منی وتی ھیال ھمیش انت۔ کہ خان صاحب وتی آزاتی ءِ بیرک ءَ چہ وھد ءُ ساری بُرز کنان انت۔ ءُ اگاں چش بوت۔ گُڑا ایش مئے حق ءَ نہ بیت۔ ءُ یک زرے چُپی ءَ پد وتاں چشکہ چہ وت ءَ جست بہ کنت۔ گُڑا چے بیت۔
 ءُ حمل چشکہ آئرا لکمہ دیان پدا ھما ساری ءِ زھر کند ءِ تہ ءَ گْوشان بوت۔ ءُ وت ءَ را بالشت ءَ تکہ کُرت۔
 پدا ھر چیز پْرش اِیت۔ ءُ ھچ چیزے نہ مان اِیت۔
 تو گوں خان صاحب ءَ گپ جتگ کہ چشیں پیسلہ شر نہ بنت۔ میر مُراد جان جست کُرت۔
 من مُدام شپ ءُ روچ چہ ماھے ءَ ھمے گْوشان اوں۔ کہ ایش ردیں پیسلہ یے۔ کہ اگاں آ وتی بیرک ءَ بُرز بہ کنت۔ پرچا کہ وفاق ءِ پوج تیار انت۔ ءُ اے زْرمبشت دمانی تہ ءَ چو ھاکوتاں ڈھر اِیت۔ ءُ کپ اِیت۔
 گوں خان صاحب ءَ کُجام مدت ءُ کُمک گون انت۔ کہ آ چشیں پیسلہ کنگ ءَ انت۔
نہ زاناں کہ آئرا اے اِشک چہ بُرز ءَ رستگ یا کہ چہ جہل ءَ۔
بزر ءَ کئے انت۔ ءُ جہل ءَ کئے انت۔
منی سر پر نہ کپ اِیت۔ میر حمل نا اُمیتی ءِ تہ ءَ گْوشان بوت۔ ءُ میر مُراد جان گْوشت۔
 منی ھیال ءَ نا بزانت ءَ بِل کہ وت بزانت۔
 بلے یک مردمے ءِ نا بزانتی یک مردمے ءَ متاثر کنت۔ وھدے خان ءُ ھاکمے ءِ نا بزانتی شارے ءَ بیران کنت۔ میر ءِ گپانی تہ ءَ نا اُمیتی یے اَت۔
 خان صاحب ءَ سوج دیوک کئے انت۔
 لہتے اُستمان گل ءِ باسک ءُ سروک ءُ لہتے سردار۔
 ءُ میر مُراد جان کھندگے جت ءُ گْوشت۔
 سردار گوں خان ءَ۔ من ءَ باور نہ یات۔ ءُ آ درّائینت۔ سردار گوں خان ءَ۔ میر حمل تو گْوشگ ءَ ئے۔ من ءَ باور نہ یات۔ کہ کدی سردار گوں خان ءَ گون بنت۔ سردار گوں نسیر خان نوری ءَ ھور نہ بوت انت۔ کہ نسیر خان آیانی چک چینی ءَ پہ وتی لشکر ءِ تہ ءَ لس رستگے جوڑ کُرتگ اَت۔ گُڑا اے سردار کہ نسیر خان ءَ گوں گون نہ بوتگ انت۔ نوں گوں مئے نوکیں دور ءِ خان ءَ چون گون بنت۔ سردار چہ بندات ءَ گوں ڈیھ ءَ دگا کُرتگ۔ ءُ پرنگ ءِ دور ءِ تہ ءَ سردار چہ کُلاں گیش زور آور ءُ طاقتور بوتگ انت۔ کہ پرنگ آیانی یک اڈرگے جوڑ کُرت۔ ءُ خان صاحب ایشرا زانت۔ آ لائکیں مردے بلے پدا پرچے آ سرداراں زُرتگ۔ منی سرپر نہ بیت۔
 ءُ میر حمل گْوشان بوت۔
دراہ سردار گوں آئی نہ انت۔ بگیر چہ جھالاوان ءِ لہتے سرداراں کہ اے سردار من زان آں کہ بے باور ءُ بد زُبان نہ انت۔ ءُ گیرتی سردار انت۔ کہ تاں مرگ گوں خان ءَ اوشت انت۔ بلے آیانی مرئگ ءُ جنگ ءُ پسات ءِ تہ ءَ مُلک آزات نہ بیت۔ یک جنگے پاد کئیت۔ یک پساتے پاد کئیت۔ ءُ سرچست کنت۔ ءُ پدا وفاق ءِ لشکر ءُ فوج کئیت۔ کاروائی بیت۔ ءُ ھر کس ترگہ ءُ رگہ بیت۔
خان چے لوٹ اِیت۔
 خان گْوستگیں معاھدہ ءُ ایگریمنٹانی ھوالگ ءَ دنت۔ چشکہ آ وتی قانونی جنگ ءَ بہ کنت۔ ءُ پیش بہ دار اِیت۔ کہ آئی ڈیھ ءِ گْوستگیں روچاں یک آزاتیں حیثیت ءُ درجگے بوتگ۔ آنکہ ایش ھنچش بوتگ بلے طاقت ءُ زور ءِ دیم ءَ قانون زور آور ءِ چل اِیت۔ کمزور ءِ قانون نہ چل اِیت۔ ءُ خان صاحب ءِ قانون چارہ جوئی ءِ ھیثیت یک پرکایے بوتگ۔ آنکہ چہ ھندوستان ءِ بہر ءُ بانگ ءَ ساری وت مسلم لیگ ءِ مردم خان ءِ قانونی چارہ جوئی ءَ منّ اِتگ بلے نوں کہ دو مُلک جوڑ بوتگ انت۔ گُڑا سیمی مُلک ءِ گنجائشت ایشی تہ ءَ نیست اَت۔ چہ جائیکہ اے سیمی ءِ قانون ھر چنت کہ زور آوریں بوتیں۔ پرچا کہ راجدپتر کمزوریں قانون ءَ نہ منّ اِیت۔ راجدپتر ءِ وتی پیسلہ انت۔
 ءُ پدا خان وت گوں وتی دستاں الھاق کُرتگ۔ دیوان خاس ءُ دیوان عام ھر دو خان ءِ پیسلہ ءَ نہ منّ اِتگ بلے خان الھاق کُرتگ۔ ءُ ایش یک راجدپتری راستی ءُ حقیقتے ءُ خان بلکنا شریں پیسلہ یے کُرتگ۔ بائد انت۔ خان نوں مہلوک ءَ تباہ ءُ برباد مہ کنت۔ ءُ وتی پیسلہ ءَ بوشت اِیت۔
 ءُ میر مُراد جان وتی سر ءَ سُرینان نا اُمیتی ءِ تہ ءَ گْوشت۔
 بس ھدا ھیر بہ کنت۔ منی سہی بوتگ گُڑا ھیال کُرت۔ کہ بیایاں شُمارا بہ گنداں۔ خان صاحب ءَ بہ گنداں ءُ گوں تو یک دگہ عرضے ھم بہ کن آں۔
میر حمل گُڈّی ئیں ھبر ءِ سر ءَ گْوشان بوت۔
 چے عرضے۔
 من لوٹ آں کہ تئی جنک ھوری ءِ دست ءَ اچ تو پہ وتی بچ مزارؔ ءَ بلوٹ آں۔
 ءُ میر حمل بشکھندگ بوت۔
من وت ءَ را اچ تو داشتگ کہ من ھوری ءَ بہ دارآں۔ ھوری تئی جنک انت۔ ھوری ترا رستگ۔ ھوری تئیگ انت۔ لوٹ ئے۔ نوں دعا پاتھا بہ بیت۔ گُڑا من پریشی ھم حاضرآں۔
 ءُ میر مُراد جان وتی دست ءَ تچک کُرت۔ ءُ آئی زان ءَ ایر کُرت۔
 من ءَ اچ تو ھمے اُمیت بوتگ۔ راستی تئی ھون ءِ تہ ءَ یک بادشاہ ءُ یک ھاکمے ءِ ھون تچگ ءَ انت۔
پدا میر حمل پاد اھت ءُ جست کُرت۔
 تو خان صاحب ءَ کدی گندگ لوٹ ئے۔
باندا سُہب ءَ۔ میر مُراد جان گچکی گْوشت۔ چی ءَ کہ من ءَ وزیر ءُ دربار ھمے ھال ءَ داتگ۔
خیر تو نوں آرام بہ کن۔ شپ ءَ گوں تو دیوان بیت۔
 ءُ پدا میر حمل در کپت۔ ءُ میر مُراد جان ایوک ءَ منت ءُ بام ءَ چلان بوت۔ ءُ دعا لوٹ اِت۔ کہ چے ھوری ءُ میر مزار ءِ سانگ ءَ ساری بہ کنت۔ کہ ھچ چیزے مہ بیت۔
میر مُراد جان گچکی ءُ شازادگ حمل ءِ۔ ھر دوکانی نیام ءَ ھمے پیسلہ بوت۔ کہ ھوری ءُ مزار ءِ سانگ ءِ اوکڑ ءَ اِنکس دراج کنگی نہ انت۔ بلکنا ایشرا باز گْونڈ ءُ دعا ءُ پاتھا ءِ تہ ءَ ھلینگی انت۔ کہ رند ءَ ماہ ءَ کپے کہ ھٗدا دلاں وش بہ کنت۔ گُڑا یک مزنیں مُچی یے پہ سیر ءُ آروس ءَ اڈ دَیگی بیت۔ کہ اے مُچی ھر دوئیں کہولانی دل ءِ مُچی یے بیت۔
میر مُراد جان گچکی شازادگ حمل ءِ نیمگ ءَ چہ سوج ءُ سلاھ ءَ منّ اِت۔ ءُ ھما ھشیم ءُ دیگر شاھی ماھل ءُ آئی کش ءُ گور ءِ شازدگانی گساں چہ لہتے مردم اھت انت۔ ءُ شاھی مسیت ءِ امام عرض محمد گوں وتی ھِنی ھِنگیں ریش۔ اسپیتیں پُچ ءُ زردیں دستمال پیمیں چادر ءَ کوپگاں مان گیجان ءُ تسبیہ دور دیان میر حمل ءِ گاڑی ءِ تہ ءَ پُترت۔ میر حمل ءِ ماڑی شاھی ماھل ءِ کشک ءَ روٹکی دمَگ ءَ اَت۔ کہ اچ اِداں شاھی مسیت ءِ کُنگرہ ءُ مینار درا بوت۔ ءُ درنیام ءَ شاھی ءِ دراجیں دیوان اَت۔ ءُ نیام ءَ ماھل وتی گْوست ءِ یاتانی تہ ءَ اوشتوک اَت۔
میر حمل ءِ ماڑی ھم کْوھن ءُ نوک ءِ بٗو ءَ دات۔ ایشی یک بہرے پرنگیانی زمانگ ءِ نکشہ یے اَت۔ زمین جُمب ءَ پد گوں دار ءُ شیشگاں بستگ اَت۔ ءُ چہ ایدگہ نوک بستگیں ماڑی ءَ جتا درا بوت۔ نوکیں ماڑی آنکہ گوں کْوھنگیں ماڑی ءَ ھوار بندگ بوتگ اَت۔ بلے مردم ءِ چم بہ کْوھنیں بہر ءَ اولی وار کپتگ انت۔ وھدیکہ نوکیں بہر جتا ءُ بے رنگ درا بوت۔
 ماڑی ءِ مزن ءُ دراجیں نندوکیں کوٹی ءِ تہ ءَ کہ آئی کھڑکی روٹکی نیمگ ءَ پچ بوت انت۔ کوہ ءِ کسانیں بٹ اتنت۔ کہ ایش چو بزاں کلات شار ءِ گُڈّ سر اَت۔ کہ اچ ادا دْرچک کوہ آزمان درا زیبدار درا بوگ ءَ اتنت۔ کہ نوں ھمے کوٹی ءِ تہ ءَ لہتے شازادگ پیر ءُ ورنا نندوک اتنت۔ ءُ درا وتی شازادگی لیوس ءِ تہ ءَ اتنت۔ یعنے اسپیتیں پُچ ءُ سیائیں سدری کہ ھمے سدری ءُ کوٹانی کشک ءُ کُنڈاں بلوچی دوچ ءُ پدا اسپیتیں پاگ کہ مول اِش بستگ اَت۔ ءُ دراھیں مردمانی دیم بْرکش دیان اَت۔ چشکہ ورنائیں شازادگ وت پہ وتی جند ءَ ھمے ڈولیں مرادانی روچ ءُ شپ ءِ ھیالاں کنان اتنت۔
ھمے پانزدہ ءُ بیست مردمانی ساڑی بوگ ءَ مولی عرض محمد شاھکاڑاں وتی گُٹ ءَ ساپ کنان اَت۔ وتی چپ ءُ راست ءَ حمل ءُ میر مُراد خان گچکی ءَ چاران بوت۔ کہ آ میر مُراد جان گچکی آئی چپیں نیمگ ءَ ءُ شازادگ میر حمل آئی ءِ راستیں دست ءَ وتی زانوانی سر ءَ نندوک اچ آئی چٹ نزینک نشتگ اَت۔ ءُ ایدگہ مردم چپ چپان آیاں چاران اتنت۔
 ءُ پدا مولی عرض محمد بہ حمل ءَ دیم کُرت۔ ءُ جست کنان بوت۔
تئی جنک ءِ نام بی بی ھوری۔ میر حمل گْوشت۔ ءُ چپ نندوک بوت۔ پدا مولی بہ میر مُراد جان گچکی ءَ دیم کنان ھمے جست پدا درّائینت۔
 تئی بچّ ءِ نام مزارخان۔
 ءُ پدا مولی عرض محمد یک وارے دوارگ وتی دلگوش ءَ گوں شازادگ حمل ءَ کنان گْوشت۔
 تو وتی جنک بی بی ھوری کہ آئی نام انت۔ میر مُراد جان گچکی ءِ بچّ میر مزار خان ءَ داتگ ئے۔ ءُ دئے۔
من داتگ ءُ ھم دیاں۔ شازادگ حمل سرجم ءُ دلجم ءَ پسو دات۔ ءُ نوں مولی عرض محمد وتی دلگوش ءَ گوں میر مُراد جان ءَ کُرت۔ ءُ پول کُرت۔
 تئی بچ میر مزار خان کہ ترا اِے نام ءِ دگہ بچ نیست۔ میر حمل ءِ جنک ھوری کہ آئی ءِ دگہ جنک پرے نام ءَ نیست۔ تو پرائی ایشرا کبول کُرتگ۔
من کبول کُرتگ۔ ءُ کبول کن آں۔ میر مُراد جان گچکی گوں وتی کراکلی کُلا ءُ زڑوکیں چماں مروچی گیشتر وش درا بوت۔
پدا میر مُراد جان ءِ جنک مہناز ءُ میر حمل ءِ بچ رامین ءِ نیام ءَ سانگ بوت۔ ءُ مولی عرض محمد اچ آیاں یک وارے پدا ھما پول کُرتگ۔ جستاں کنان بوت۔ کہ ساری ءَ ھوری ءُ مزار ءِ بارو ءَ کُرتگ اَت۔ ءُ ھنچش دو سانگ یکجاہ بوت انت۔
 ءُ پدا مولی عرض محمد پہ پاتھا ءَ وتی دستاں بُرز کُرت۔ کہ ایدگہ مردم گوں آئی دستانی بُرز کنگ ءَ وتی دستاں پہ بام ءَ چست کُرت انت۔ ءُ ماڑی ءِ دراجیں کوٹی ءِ تہ ءَ چشکہ مکسکانی توار ءَ یک کسانیں ریمبگے پرشت۔ ءُ عرض محمد سورت فاتھہ ءَ ونت ءُ پدا ھر کس وتی دعایاں چشکہ وتی دیم ءَ مشت ءُ شان بوت۔ ءُ درا میر حمل ءُ میر مُراد جان گچکی ءَ مبارکی دیان بوت انت۔ مبارک بہ بیت۔ مبارک بہ بیت۔ ءُ میر حمل ءُ میر مُراد جان گچکی مہلوک ءِ مبارکی گران بوت۔ ءُ وش وشال بوت انت۔ کہ پہ میر مُراد جان گچکی ایش یک مزن ءُ مستریں ھبرے اَت۔ کہ آئی ھم سیادی ءُ نزینکی گوں شاھی خاندان ءُ کہول ءَ گیشتر ھمگْرنچ ءُ سک بوان اتنت۔ کہ یک قومی ءُ تمنی زند ءِ تہ ءَ چہ کُلاں مزنیں درجگ ھمے سیر ءُ سانگ بندیانی اَت۔ کہ اد ءَ دراہ مردم ھمے لوٹ اتنت۔ کہ آیانی نزینکی گوں مزنیں کہول ءُ خانداناں بہ بیت۔ ءُ احمد ذئی ءُ گچکی دہ بلاھیں قوم ءُ خاندان ءُ کہول اتنت۔ کہ احمد زئی بادشاہ ءِ قوم اَت۔ کہ ایشی ھم سیادی ءِ تہ ءَ میر مُراد جان گچکی ءَ ھنچا وش بوگی اَت۔
 ڈن ءَ روچ تنے وھدی پہ میری ءِ بُرزگیں کوٹ ءُ کلات ءَ بُرز اَت۔ ءُ جون ءِ ماہ ءِ زردیں دیگر ءِ تہ ءَ سروپ۔ زردالو بادام آڑو ءُ انجیر ءُ چیری ءِ دْرچکانی پن چو یک مہ لقاہ ءِ گوشانی دُرّاں سرسران اتنت۔ ءُ یک وشیں چرئک ءِ دور چمبیلی ءُ درھنے ءِ بواں چہ کوھاں آران۔ میر حمل ءُ میر مُراد جان ءِ پونز ءُ وجود ءِ تہ ءَ ڈیک دیان اَت۔ کہ چہ ایدگہ اولڑ ءِ ایدگہ مہمانانی در رَوگ ءَ پد آ بنگلہ ءِ تہ ءَ یکتنا ءُ تانا منتگ اَت۔ ءُ ماڑی ءِ جاندمی نیمگ ءَ باگ ءِ نیمگ ءَ در کپتگ اَت۔ کہ ھانی گوں لہتے شازادی ءُ ھمساھگ ءِ زالکار۔ ءُ جنیناں ماڑی ءِ کُتبی کشگ ءَ کْوھنگیں بہر ءِ تہ ءَ چلیم چکگ ءُ مبارکی ءُ چاء ورگ ءَ مشکول اتنت۔ کہ آیانی گل ءُ بال ءُ وشی ءِ تواراں میر حمل ءُ میر مُراد جان گوشداران اتنت۔
 بلے میر مُراد جان ءَ میر حمل وتی جند ءِ ویل ءُ جنجالاں گوں اڑاِتگ۔ کہ نوں وتی سانگ ءُ سانگبندی ءِ کار چر ءَ تماسر کنان۔ آ یک وارے پدا ھما زمین جُمبیں ءُ آریپیں مشکل ءُ گرانی ءَ گوں دلگوش بوگ لوٹ اِت۔ کہ اے سرھال چشکہ ھر جاہ گوں ساھگ ءُ ارواھ ءَ گوں آیاں گون اَت۔ چہ جائیکہ آ واب بوتیں۔ کہ آگہ۔ وارتیں کہ گشتیں۔ نندوک بوتیں۔ یا کہ گرداں بوتیں۔ گُڑا اے سرھال آیانی پکر ءُ ھیالانی تہ ءَ موجود ءُ ساڑی اَت۔ کہ ایشرا چشکہ شموشگ نہ لوٹ اِت۔ ءُ نیکہ ایش شموشت بوت۔
پمیشا شازادگ حمل جست کُرت۔
 گوں خان صاحب ءَ تئی دیوان زاناں انشپی انت۔ من ءَ سُہبی وزیر دربار خان بہادر عظیم خان ھال داتگ اَت۔ بلکنا ترا ھم ھال داتگ۔
 ءُ میر مُراد جان چہ باگ ءِ راہ ءُ کشک ءِ سنگ ءُ ڈونکاں وت ءَ را پہریزان گْوشان بوت۔
ھو من ءَ سُہبی عظیم خان ءِ کلوہ ءِ ودار اَت۔ کہ رند ءَ آئی کلوہ اھت کہ خان صاحب انشپی دیوان خاص ءِ مراگاہ ءِ تہ ءَ من ءَ لوٹ اِتگ۔
 ءُ میر حمل گْوشان بوت۔
 اے شریں ھبرے کہ خان صاحب ترا وتی خاصیں دیوان مراگاہ ءِ تہ ءَ لوٹ اِتگ۔ کہ اُدا مردم وتی دل ءِ گپّاں جت کنت۔ نیکہ ھنچا دیوان کنگ ءِ چے متلب۔
 ھو من ھمے ھیال کناں کہ خان صاحب کدی کدی ترا لس دیوان ءِ مراگاہ ءِ تہ ءَ لوٹائینت کہ اد ءَ ھچ سرھالے نہ بیت۔ ءُ من لوٹ اِت۔ کہ منی ءُ آئی دیوان ایوک ءَ بہ بیت۔ تانکہ من وتی دل ءِ گپّاں بجن آں۔
 ءُ پدا آ جاندمی دمَگ ءُ باگ ءِ گُڈّ سر ءَ سر بوت انت۔ ءُ چہ باگ ءِ گُڈّی ئیں دروازگ ءَ کہ پچ اَت۔ آ ڈن ءَ در کپت انت۔ کہ اد ءَ یک سیائیں ڈلے اَت۔ ءُ پدا یک بٹ ءُ بلے بنا بوت۔ کہ آ روان ھمے بٹ ءُ بلو ءِ سر ءَ نشتاں ءُ دُور روچ ءِ کپگ ءَ چاران بوت انت۔ کہ روچ ءِ پومپ اچ شاناں ءُ تپد دیان نوں چشکہ وتی گُڈی ئیں مزل ءَ سر بوان اَت۔ کہ پدا بلکنا اے کوھانی پُشت ءَ آئی تپد ءُ گرمائشت ءُ دراھیں رُوژنائی زیان بیت۔ تانکہ یک وارے پدا کسے ایشرا دومی سُہب ءَ آس بہ دنت۔ بُن بہ دنت کہ ایش یک وارے پدا وتی پند ءَ یک وارے پدا بنا بہ کنت۔
ھمے کپوکیں روچ ءَ چاران شازادگ جست کُرت۔
 من ءَ نہ تور اِیت۔ کہ خان صاحب نوں کسے ءِ ھبر ءَ زور اِیت۔ پرچا کہ آئی ءَ چشکہ پیسلہ کُرتگ کہ گوں وفاق ءَ مڑگی انت۔
 تئی وتی قیاس ءُ گمان ءِ سبب چے انت۔ میر مُراد جان وتی دراجیں جامگ ءِ تہ ءَ وتی مزنیں لاپ ءَ مشان جست کُرت۔ ءُ شازادگ حمل ءِ سبزیں چم کپوکیں روچ ءِ تہ ءَ گیش سبز بوان بوت انت۔ ءُ آ پسو دیان بوت۔
 منی گمان ایش انت۔ چشکہ من ترا ساری ءَ ھال داتگ۔ وفاق ءِ تہ ءَ کسے نندوک پہ وتی جند ءِ پائدگ ءُ سیت ءَ بلوچستان ءِ ڈیھ ءَ آسے مان گیجگ لوٹ اِیت۔ تانکہ آئی کار ھم بہ بیت۔ ءُ بلوچستان ءِ تہ ءَ پاد آئوکیں آس ھم سارت بہ بیت۔
بلے ایش چون بوت کنت۔ کہ وفاق ساری ءَ پساتے بیار اِیت۔ ءُ پدا ایشی ءَ سارتیں آپ مان بگیج اِیت۔ اگاں اے پسات زیان نہ بوت۔
 ءُ میر حمل بشکھندگ بوت۔ بچار اسل چیزھمے اگاں ءِ تہ ءَ انت۔ کہ اگاں چش بوت۔ اگاں ایش بوت۔ ءُ اگاں آ بوت۔ ءُ خان صاحب ھمے اگاں ءِ تہ ءَ وتی دراھیں ھیکاں یک تورگ ءَ تہ ءَ کُرتگ۔ کہ اے دراہ پرشتاں گُڑا یکجاہ پُرشتاں۔
 بلے اگاں ایش نہ پرشتاں گُڑا۔ میر مُراد جان جست کُرت۔ ءُ وتی جست ءِ سر ءَ بشکھندگ بوت۔ چشکہ آ یک شریں جستے بہ کنت۔
 اگاں ایش نہ پرشتاں گُڑا ایش خان صاحب ءِ وشی بھتی ءُ مئے دراھینانی وش بھتی۔ بلے من زان آں کہ اے دراھیں ھیک یکجاہ پرشت انت۔ ءُ پہ خان صاحب ءَ ھچ چیزے ھچ شے یے پشت نہ مان اِیت۔ پرچا کہ اگاں ءِ جست ءِ تہ ءَ یک بے یکینی ءُ بے سکھتی یے مان انت۔ ءُ اگاں یک سیاسی سروکے ءَ یک ھاکمے ءَ اے ھبر نہ انت۔ کہ آئی کُرتگیں کارانی تہ ءَ چنکس سکھت ءُ یکین مان انت۔ ءُ چنکس نہ انت۔ گُڑا آئرا راہ دربر ءُ سروک بوگ ءِ حق نیست۔ آنکہ زند مردم سکھت ءُ یکینے نہ انت۔ ءُ یک راھدربر ءُ یک سیاست کار ءُ یک ھاکمے ءِ زند ءِ تہ ءَ ھطرہ زورگی انت۔ بلے ھنچش ھطرہ کہ اد ءَ سد ءِ تہ ءَ بہر ءِ تہ ءَ دلجم بہ بیت۔ یا کہ نود بہر ءِ تہ ءَ آ وتی سکھت ءُ یکین ءَ سوگہ کنت۔ کہ ایوک ءَ پشت کپتگیں دہیں بہرانی بارو ءَ آ یک ھطرھے زور اِیت۔ بلے اد ءَ آئرا نود ءِ نود بہرانی تہ ءَ بے سکھتی ءُ بے یکینی آیگ ءَ انت۔ ءُ ایوک ءَ دہ بہرانی تہ ءَ آ وت ءَ را سوگہ ھیال کنت۔ کہ اے دہیں سوگہی۔ سوگہی یے نہ انت۔ پمیشا انونیں جاورانی تہ ءَ ھطرہ ھمیش انت۔ کہ خان صاحب ءِ دراھیں ھیک پرشت انت۔
 ءُ پدا میر مُراد جان جست کُرت۔
 بلے من اِشکُتگ کہ تو یاگی بئے چہ جائیکہ خان صاحب گوں وفاق ءَ ٹہہ بہ کنت۔ کہ مہ کنت۔
 ءُ آ کھند اِت۔ ءُ جست کُرت۔ ترا کئے چش گْوشتگ۔ ءُ پدا وت پسو دیان بوت۔ منی ھیال ءَ اے دراہ ھانل ءِ گپ انت۔ ھانی ءِ دپ ءَ ماش ھم تر نہ بیت۔ آئی سیاست چہ دنیا ءَ جتا انت۔ خان صاحب ءِ مزنیں پُشتی وانی ھانی انت۔ کہ سردار ءُ نواب ءُ ٹکریاں بد رَد کنت۔ کہ آ خان ءَ یلہ داتگ انت۔ کہ خان مروچی وتی ماھل ءِ تہ ءَ ایوک انت۔ یکتنا انت۔ ءُ ما گْوشاں کہ اگاں خان راست بہ بیت۔ ءُ ھطرہ زور اِیت۔ ءُ گوں عقل ءُ پہم ءَ گام بزور اِیت۔ گُڑا من اولی مردم باں کہ آئی پدا ریاں۔ بلے کسے عقل ءِ راہ ءَ یلہ مہ دنت۔ ءُ من گوں تو گْوشاں میر مُراد جان کہ من یاگی باں۔ بلے خان صاحب ءَ نہ باں۔
 ءُ میر مُراد جان ءِ چمانی زڑگ تیز ءُ ترند بوت۔
 تو چوں یاگی بئے۔
 چہ خان ءِ چن ءُ لانچ ءَ جتا۔
 چے ایش چو خان ءِ پیسلہ ءَ یک زوت ءُ اشتاپیں پیسلہ یے نہ انت۔
 خان یاگی نہ انت۔ خان پہ وت ھم نامے لوٹ اِیت۔ خان وتی جند ءِ خانی ءَ پشت ءَ انت۔ آ لوٹ اِیت۔ کہ من بگاوت بہ کن آں۔ گُڑا وفاق من ءَ چیزے انام ءُ ٹیکی دنت۔ ءُ من دراھیں عمر ھمے نام ءُ لنککے نان ءِ سر ءَ وش باں۔ لاپ ولین آں تئی خان صاحب ءِ ولین اِیت۔ یا کہ لاپ ولینگ لوٹ اِیت۔ ءُ دگہ ھچ چیزے نہ انت۔ بلے اگاں من یاگی باں گُڑا آئی ءَ یک لیکہے بیت۔ ءُ آ چہ خان۔ سردار ءُ نوابانی یاگی گری ءَ جتائیں یاگی گری یے بیت۔
 تئی متلب لس اُلس ءِ یاگی گری۔ بلے اُلس کُجا انت۔ چے دراہ بگجت ءُ شپانک نہ انت۔ چے تو چو خان ءَ جتا نہ بئے۔ چے تو وت ءَ را ھوک نہ کن ئے۔ وت کُشی نہ کن ئے۔ میر مُراد جان حقیقت پسند بوان جست کُرت۔ ءُ میر حمل گْوشت۔
بلے ایش چہ خان صاحب ءِ اذیت کوشی ءَ شر تر انت۔ دہ سال ساری تو وفاق ءَ گوں الھاق کُرت۔ مُلک ءَ دات۔ دستخط کُرت۔ ءُ مروچی تو بزھگیں مہلوک ءَ توپ ءُ گلولگانی بہر کن ئے۔ ءُ بگاوت کن ئے۔ ایش بوت نہ کنت۔ اگاں من بگاوت کُرت۔ گُڑا منی بگاوت ءِ تہ ءَ ھر کس گوں من اھت منی ھمراہ بوت۔ شر ءُ اگاں کسے نہ یات گُڑا تاں وتی مرگ من یک ءُ تانا جنگ کن آں۔ من مہلوک ءَ نہ کُشتاں۔ آنکہ من بلکنا وت ءَ را بکشاں بلے من اگاں یاگی بوت۔ گُڑا لس مردمانی زور ءَ باں۔ کہ اگاں مروچی چار مردم منی پُشت ءُ دیم ءَ نئیت گُڑا باندا ایش گیش بنت۔ ءُ اے جُہد جاری ءُ ساری مان اِیت۔ کہ چہ خان صاحب ءِ نیکہ زندگ ءُ نیکہ مُرتگیں زند ءَ یک بہر ءِ یاگی گری شر تر بیت۔
 ءُ میر مُراد جان گْوشان بوت۔
 اسل ءَ تئی ھبر راست انت۔ بلے منی ھیال ءَ مارا حقیقت پسند بوگی انت۔ چیزاں راستی ءِ چماں گوں چارگی انت۔ کہ دنیا ءِ تہ ءَ نیشنلزم ءُ قوم پرستی ءِ لہڑگ ءُ جوش یا کہ ایشی حقیقت چہ دومی جنگ عظیم ءَ پد دنیا ءِ دیم ءَ اھتگ اَت۔ مروچی دنیا ءِ تہ ءَ قومی ریاست جوٹ بوتگ انت۔ اے قومی ریاست بازیں المی ئیں لوٹ ءُ گزراں پیلو کن انت۔ پہ یک قومی ریاستے ءَ اے لوٹ ءُ گزرانی پیلوی کنگ چشکہ المی انت۔ چہ کُلاں مزنیں چیز ڈگار زبان ءُ دود ءُ ربیدگ ءُ یکین اقتسادی ءُ مالی گزر انت۔ کہ ھر دوئیں مُلک ھندوستان ءُ پاکستان اے لوٹ ءُ گزراں پیلو کن انت۔ ءُ ایشانی نیام ءَ اے ڈیھ آنکہ یک زبانے۔ یک ڈگار ءُ یک دود ءُ ربیدگ دار اِیت۔ بلے اد ءَ سوشل چینج یا کہ راجی بدلی سدلی سرجم نہ انت۔ راجی تب ءُ تاب یا کہ سوشلائزیشن ءِ اد ءَ نیست۔ اے راج یک کْوھنگیں ءُ گریبیں راجے کہ وتی پد منتگیں راجی زند ءِ تہ ءَ ڈُبتگ کہ اد ءَ سردار انت۔ کْوھنگیں رسم ءُ راہ انت۔ بیرگیری انت۔ جنگ ءُ دعویٰ انت۔ ھر ذات۔ قبیلہ ءُ قوم چہ دومی ءَ جتا انت۔ ءُ ھرچ قبیلہ وت ءَ را اسل گْوش اِیت۔ ءُ ایدگر ءَ جہل جنت کہ قومی لہڑگ ءُ جوش ءِ پُشت ءَ یک کْوھنگیں مالی ءُ اقتسادی جاورے۔ کہ ھرچ مردم وتی روزی ءَ کین ءُ ننگار ءِ تہ ءَ پیلو کنت۔ ءُ کس بومباڑہ نہ دنت۔ کس پریشی تیار نہ انت۔ کس وتی زند ءَ بدل نہ کنت۔ چی ءَ کہ اد ءَ علم ءُ زانت ءُ آگہی نیست۔ اسکول نیست۔ کالج نیست۔ یونیورسٹی نیست۔ ءُ جن ءُ زالبول تئی سوشل بدل سدل ءِ بہر نہ انت۔ بلکنا پادانی لتر انت۔ ءُ اد ءَ چہ انگریزانی زمانگ ءَ بگر تاں مروچیگیں روچ ءَ کسے سوشلائزیشن ءُ سوشل چینج ءِ بارو ءَ دل گور نہ کُرتگ۔ ءُ ھنچش بہ وتی دیم کْوھنگیں راہ ءُ کشک ءَ روان بوتگ۔ کہ اے جتا جتائیں قبیلہاں کسے قومے یا قومی ریاستے گْوشت نہ کنت۔ چی ءَ کہ اد ءَ سیاسی کار ءُ اقتسادی دیمروئی نہ بوتگ۔ ءُ ایش پمیشا نہ بوتگ کہ اد ءَ علم نہ بوتگ۔ نوں ھندوستان ءُ پاکستان ءِ ساڑی بوگ ءَ رند یک تمنی راجے ءَ چوں تو قومی ریاستے گْوشت کن ئے۔ قومی ریاست ءِ واباں نوری نسیر خان ھژدمی سدی ءَ دیستگ اَت۔ بلے آئی واب پیلو نہ بوتگ اَت۔ کہ رند ءَ پرنگی سرداراں دست ءَ گپتگ اَت۔ ءُ اے ڈیھ کْوھنگیں رسم ءُ دودانی تہ ءَ کار ءُ زیاں بوتگ اَت۔ ءُ خان کدی ایدگہ ملکانی پیم ءَ آزاتیں خانے نہ بوتگ کہ وتی رضا ءُ مرضی ءِ سر ءَ پیسلہ بہ کُرتیں۔ کہ سردار مُدام آئی پیسلہاں نہ منّ اِتگ۔ پمیشا مروچی ایوک ءَ تو یک زبان۔ یک دود ءُ ربیدگ ءُ یک ڈگار ءِ سر ءَ قومے جوڑ بوت نہ کن ئے۔ تانکہ ایش لہتے نوکیں لوٹ ءُ گزراں پیلو نہ کُرتگ۔ کہ ھندوستان ءُ پاکستان اے ھر دوئیں گزر ءُ لوٹاں پیلو کن انت۔ کہ آ قومی ریاست زانگ بنت ءُ تو نہ بئے۔ تو یک قبیلہ داری ءُ تمنی دور ءِ تہ ءَ زندگ ئے۔ جنگ عظیم ءَ پد قومی ریاست جوڑ بوتگ انت۔ کہ ایشی گزر ءُ لوٹ بوتگ۔ ءُ ھر کس کہ اے لوٹ ءُ گزراں پیلو نہ کُرتگ۔ گُڑا آ ھمے جوڑ بوئوکیں قومی ریاستانی بہر جوڑ بوتگ کہ ایش راجدپتر ءِ وتی لوٹ ءُ گزرے۔ راجدپتری کدی جمپ نہ جنت آ مُدام درجہ بہ درجہ دیم ءَ روت۔ ءُ ھر درجگ ءَ راجدپتر ءِ وتی گزر ءُ وتی لوٹ انت۔ ءُ تو اے لوٹاں چشکہ پیلو نہ کُرتگ۔ گُڑا تو پشت کپت ئے۔ ءُ ایش یک تہلیں راستی یے۔ بلے اے راستی ھست۔
 ءُ مروچی تئی یاگی گری۔ خان صاحب ءِ لوٹ آنکہ یک اکادمک باثے ءِ ھاتر ءَ شریں ھبر انت۔ بلے مروچی تئی وتی چاگرد ءَ راج قومی ریاستے نہ انت۔ چہ جائیکہ تو ایشرا ھر چنت کہ بگْوشئے۔ مزن بہ کن ئے۔ ءُ دراج بہ کن ئے۔ پرچا کہ ایشی تہ ءَ سوشل چینج کہ چہ تعلیم ءَ کئیت۔ گُڑا اد ءَ ساڑی نہ انت۔ موجود نہ انت۔ یک تمنی ءُ سرداری ءُ نیم جاگیرداری۔ مال دار لڈ ءُ بار کنوکیں مردماں قومے چوں جوڑ کن ئے۔ ءُ تو وت ءَ را چوں برجاہ داشت کن ئے۔ قبائلی بگاوت ترا آزات کُرت۔ نہ کنت۔ نیکہ قومی پسات ءُ کوکار ءُ جگا ترا قومے بوگ ءَ پہ نئیل انت۔ ھندوستان ءُ پاکستان راجدپتر ءِ منطقی چست ءُ ایراں پد جوڑ بوتگ انت۔ چہ جائیکہ مذہب ءِ سر ءَ بلکنا قوم جوڑ مہ بنت۔ بلے پاکستان ءُ ھندوستان ءِ جتائی ءِ مالی۔ اقتسادی ءُ مادی لوٹ ءُ گزرانی سر ءَ بوتگ آنکہ مذہب ایشی یک سببے بوتگ۔ بلے پاکستان یک پکائیں قومی ریاستے۔ خان کلات ءِ اسٹیٹس یونین یک قومی ریاستے نہ انت۔ ءُ نیکہ بوت کنت۔ تانکہ ایشی تہ ءَ سوشل چینج علم ءُ زانت۔ ءُ مالی ءُ اقتسادی لوٹ ءُ گزرپیلو نہ بوتگ۔ تو مروچی پاکستان ءِ تعلیمی اقتسادی۔ انتظامی سیاسی عدالتی ڈھانچگ ءَ جتا وتی جند ءِ ڈھانچگ ءَ جوڑ کُرت۔ کن ئے۔ یا چے ایش اد ءَ ھست۔ ساڑی انت۔ موجود انت۔ تئی گْوستگیں ڈھانچگ تئی سرداری نظام انت۔ تئی مزنی ادارگ تئی مُلا ءُ مسیت انت۔ تئی جرگہ تئی میڑھ ءُ مرکہ۔ تئی مہمان جلّی ءُ تئی تمنی ءُ قومی بروبری انکہ ھما ادارگ انت۔ کہ ترا برے گْونڈ ءُ کسانیں جاورانی تہ ءَ زندگ کُرتگ۔ بلے ترا بانداتے نہ داتگ۔ ترا باندات ءِ تہ ءَ چارگ ءَ اُمیت نہ داتگ۔ تو گیشتر وتی گْوستگیں روچانی تہ ءَ کھڈئے۔ پاکستان نوں یک حقیقت ءُ یک راستی یے۔ چہ جائیکہ خان صاحب ایشرا بہ من اِیت۔ کہ مہ من اِیت۔ چہ جائیکہ تو یاگی بہ بو کہ مہ بو۔ من زاناں کہ جنگ عظیم دومی ءِ سرگوئشانی تہ ءَ ھر مردم وت ءَ را آزات ھیال کنت۔ چی ءَ کہ جنگ عظیم راجدپتر ءِ تہ ءَ اولی وار قوم ءُ قومیت ءِ مارشتاں دیم ءَ آئورت ءُ ایش ھنچش بوگی اَت۔ گاندھی جی ءَ ھندوستان ءِ تہ ءَ پیدا بوگی اَت۔ جناح صاحب ءَ مسلم لیگ ءِ راہ دربرگی اَت۔ ءُ پرنی ءَ چہ ھندوستان ءَ در رَوگی اَت۔ پرچا کہ راجدپتر وتی راہ دربراں پیدا کنت۔ آنکہ کدی کدی راہ دربر راجدپتری واقیاتاں پیدا کن انت۔ بلے اے ھر دوئیں چیز ھم کوپگ انت۔
 ءُ تو یک کْوھنگیں راجی چاگرد ءِ تہ ءَ گیڑھ ءُ گِھیں گوں ھندوستان ءُ پاکستان ءِ یک زْرمبشتے ءِ بہر نہ بوت۔ گُڑا ترا ایوک ءَ لہتے پرنگی معاھدہ ءُ ایگریمنٹانی بنیات ءَ چے پیم ءَ قومی ریاستے زانگ بوتیں۔ پرچا کہ پرنگی ترا ھندوستان ءِ سیم سراں یک بہوش ءُ وھشی قبیلہے ھیال کنان اَت۔ کہ تو دود مان ءِ بہرے نہ بوتگ منی براس۔ گُڑا تو چے پیم ءَ ایش گْوشت کن ئے۔ کہ ترا قومی ریاستے زانگ بیت۔ راجدپتر ءِ وتی گزر ءُ وتی لوٹ انت۔ تو اگاں اچ ایشاں سی ءَ پیلو کن ئے۔ گُڑا دہ دگہ بہر ھست انت۔ کہ اچ ایشاں تو دورئے۔ چے ایش یک تہلیں حقیقتے نہ انت۔ چے اے ڈیھ ءِ اُلس علم نہ لوٹ اِیت۔ آسودگیں زندے نہ لوٹ اِیت۔ سوشل چینج نہ لوٹ اِیت۔ چے تو یا کہ خان صاحب ایوک ءَ وتی جند ءِ انا پرستی ءَ چار اِت۔ ءُ مہلوک ءَ توپانی دپ ءَ دئت۔ من گْوش آں کہ مئے کسمت نوں گوں پاکستان ءَ بستگ۔ پرچا کہ پاکستان یک حقیقتے۔ ماں ایشرا بہ من آں یا کہ مہ من آں۔ ءُ من خان صاحب ءَ انشپی وتی ھمے سرھالاں چہ ھال دیاں۔ نہ کہ ما چہ بے علمی گُژن ءُ تھُن ءُ وتی سردارانی پادانی چیر ءَ لگت مال بوان کہ نیکہ آزات بوت۔ کنیں ءُ نیکہ چہ سرداراں آزات بوت۔ کنیں۔ من وت سردارے نہ اوں پرچا کہ مکران ءِ تہء سردار نیست۔ بلے من یک مسترے ھست اوں۔ ءُ من زان آں کہ مئے مہلوک چے پیم ءَ زند گْوازینگ ءَ انت۔
 میر مُراد جان ءِ گپ دراج ءُ مزن اتنت۔ بلے آ چشکہ وتی دل ءِ لہڑگ ءَ گوں اے گپّاں جنان اَت۔ ءُ شازادگ ھورت ھورت آئرا چاران اَت۔ چشکہ آئرا میت مہ بیتیں۔ کہ مُراد جان گچکی اِنکس تْرندناک۔ تُرسناک ءُ تہلیں گپ کنت۔ کہ اگاں میر مُراد جان اے گپّاں اُستمان گل ءِ نوک جوڑ بوئوکیں پارٹی ءِ دیم ءَ بیائورتیں گُڑا آئی سر ءَ غداری ءِ توبہ جنگ بوتگ۔ یا کہ آئرا سنگسار کنگ بوت۔ بلے میر مُراد جان اے تہلی چو کُلکُشگیں تہلی ءَ تلیں گپّاں پمیشا جنگ ءَ اَت۔ کہ آئرا چشکہ اے ھبر دوست نہ بوت۔ کہ یک واب۔ کرّ ءُ کوریں اُلس ءِ باندات ءِ پیسلہ ءَ یک مردے یا کہ لہتے مردم بہ کُرتیں۔ کہ تنے وھدی نیکہ خان ءَ نوکیں ریاست ءَ چہ کسے اے وابیں اُلس ءُ مہلوک ءَ جست کُرتگ اَت۔ کہ آ چے لوٹ انت۔ خان لہتے سردارانی گْوشتن ءِ سر ءَ ھم عمل نہ کُرتگ اَت۔ کہ آ آزاتی ءِ حق ءَ اتنت۔ ءُ وتی پیسلہ ءَ نوکیں ریاست ءِ حق ءَ داتگ اَت۔
 ءُ مروچی یک وارے پدا وھدے خان صاحب چوزمین چنڈ ءَ جُمب اِتگ اَت۔ گُڑا آ ھم بلکنا ایش نہ زانت کہ آئی انکار ءِ متلب چے اَت۔ یک رندے اقرار ءُ دومی رند ءَ انکار خان ءَ راجدپتر ءِ تہ ءَ یک متنازعہ شخصے جوڑ کُرتگ اَت۔ کہ آئی تہ ءَ بلکنا ھما لائکی ءُ گشاد ءُ سروکی ءُ راھدبری ءِ لوازمات نہ اتنت۔ کہ اچ ایشی آ بلکنا یک شریں پیسلہ یے بکُرتیں۔ کہ تنے وھدی چہ وتی ذاتی کمزوری ءُ بے سکھتی ءُ بے یکینی ءِ سبب ءَ آ ھنچشیں واب گندگ ءَ اَت۔ کہ آ یک لس مردم ءِ واب آنکہ ھست انت۔ بلے یک راھدبرے ءِ واب بوت نہ کُرت۔ شازادگ میر حمل۔ میر مُراد جان ءَ اِشکنگ ءَ پد ھیال کُرت۔ کہ خان ءِ بارو ءَ بلکنا میر حمل باز گْوشگ لوٹ اِیت۔ چہ میر مُراد جان ءِ گوشوکاں گیش۔ چی ءَ کہ میر حمل ءُ خان ءِ نیام ءَ چشکہ یک ناکو زھتکی کست ءُ کینگے چہ بندات ءَ موجود اَت۔ کہ ھمے ناکو زھتکی کست ءُ کینگ کہ مئے راجی زند ءِ شعور ءِ یک المی ئیں بہرے اَت۔ چہ خان ءَ بگر تانکہ یک بگجت ءُ شوانگے ءَ ایش مُدام وت ءَ را یک نہ یک ڈولے ءَ پدّر کُرت۔ ءُ خان ءَ لس مردم ءِ تہ ءَ ایش یک پیم ءَ ساڑی اَت۔ گُڑا میر حمل ءُ خان ءِ نیام ءَ چون مہ بوتیں۔ کہ بازیں چیزانی تہ ءَ خان آئی پسّ ءَ آئی وتی جند ءَ چہ ھاکمی ءَ دور داشتگ اَت۔ کہ اے نگیگیں جاورانی تہ ءَ میر حمل چشکہ خان ءِ بزھگی ءُ لاچاری ءِ سر ءَ وش اَت۔ کہ آ خان ءِ سیاسی پکر ءِ جاہ وتی جند ءِ چشکہ بیر گیری ءُ کستانی آس ءَ سارت کنگ لوٹ اِیت۔ ءُ چشکہ آ وش اَت۔ کہ خان ءَ ھر چنت کہ ایشی سزا بہ رس اِیت۔ گُڑا ایش کم اَت۔
بلے آ چشکہ میر مُراد جان گچکی ءِ دیم ءَ وتی اے چیر ءُ پوشیدگیں دل ءِ اٗوپاراں درگیجگ نہ لوٹ اِیت۔ پرچا کہ ھر چنت کہ بوتیں۔ گُڑا آ شاھی خاندان ءُ یک لس بلوچے ءِ تہ ءَ اے پرک ءَ برجاہ دارگ لوٹ اِت۔ آنکہ میر مُراد جان گچکی آئی ناکو اَت۔ ءُ بچانی ماما اَت۔ بلے وھدے قومی ءُ تمنی درجہ بندی ءِ پرک بیاتیں گُڑا وت ءَ را مُدام بُرزیں درجگے ءَ چار اِت۔ کہ اے درجہ بندی آنکہ مئے چاگرد ءِ تہ ءَ ھندو راج ءِ پیم ءَ برہمن ءُ ویش۔ کھشتری ءُ شودر ءِ دروشم ءِ تہ ءَ نہ اَت۔ بلے ایش ھما سورت ءَ یک نہ یک ڈولی ءَ زندگ اَت۔ ءُ برجاہ اَت۔ ءُ چون مہ بوتیں۔ چی ءَ کہ یک راج ءُ چاگردے کہ تنے وھدی وتی ردوم ءِ تہ ءَ بہ قبائلیت ءُ تمنی زند ءِ درجگ ءَ اوشتاتگ اَت۔ ءُ ایدگہ دنیا دو سے گام دیمی شُتگ اَت۔ گُڑا قدیمیں مردانی دود ءُ رسم ءُ نفسیات ءُ زانت ءُ زانشت الم ءَ ھما چاگرد ءِ تہ ءَ مُدام پشت کپت انت۔ کہ آ دو گام پُشتی اَت۔ ءُ دومی راج کہ یک ءُ دو گام دیمی کنز اِتگ اَت۔ گُڑا چہ اولی راج ءَ شر تر اَت۔ چی ءَ کہ راجدپتر ءِ نیک ءُ بد۔ دوستی ءُ نا دوستی۔ ءِ کچ ءُ کئیل ھمیشی تہ ءَ اَت۔ کہ یک راجے وتی ردوم ءُ دیمروئی ءِ تہ ءَ چنکس دیمی شُتگ اَت۔
 ءُ اگاں آ دیمی نہ شُتگ اَت۔ گُڑا بزاں کہ آئی زانت ءُ زانشت ءُ نفسیات ءِ تہ ءَ قدیمیں ءُ کْوھنگیں اثر دائم ءَ منت انت۔
 ءُ اے قدیمیں کست ءُ کینگ ھما قدیمیں راجدپتر ءِ نفسیات اَت۔ کہ تنے وھدی مئے راج ءِ تہ ءَ جاری ءُ ساری اَت۔ کہ ایشرا دومی گام دیمی روگی اَت۔ ءُ اگاں ایش دو گام دیمی نہ شُتگ اَت۔ گُڑا یک گامے ایشرا زورگی اَت۔ بلے تنے وھدی چشکہ اے راج یک گامے ھم نہ زُرتگ اَت۔ چشکہ چہ حمل ءُ چہ میر مُراد جان ءِ گپّاں پدّر بوگ ءَ اَت۔
 دور نوں روچ کوھانی پُشت ءَ زیان بوتگ اَت۔ ءُ تہاری ءِ چادرتالان مان اھتگ اَت۔ ءُ میر حمل ءُ میر مُراد جان ءِ گپ تماسر نہ بوتگ اَت۔ ءُ نو ھر دو چشکہ چہ آئوکیں روچاں تُرساں دل ھول نہ اتنت۔ ءُ نہ زانت انت۔ کہ آئوکیں روچ چے سوگاتے آرگ لوٹ اِت۔
 ءُ میر حمل وتی گُڈّی ئیں گپّاں جنان گْوشت۔
 منی ھیال ءَ مارا وت پیسلہ یے کنگی انت۔
 بلے ما ھچ پیسلہ یے کُرت۔ نہ کن ایں۔ میر مُراد جان پاد آیگ ءَ پد کمکیں تتر اِت۔ ءُ پدا وت ءَ را چشکہ داشت کہ میر حمل آئی ھمے تترگ ءَ دیست کہ آئی ھبر ءَ پہ سرجمی گوش نہ داشت۔ کہ گُڈّ سر آ چے گْوشت۔ ءُ پہ ایشی جاہ ءَ گْوشان بوت۔
 زاناں تو پیر بوتگ ئے۔
 چہ پنجاہ سال ءَ گْوستگ اوں۔ دگہ چے پشت کپتگ۔ ءُ تو ماشالا شست ءَ ھم ورنائے۔ آسودگ ئے۔ میر مُراد جان گْوشان بوت۔ ءُ میر حمل بشکھندگ بوان گْوشت۔
 مئے دور گْوست۔ بلے ھدا ھیر بہ کنت۔ اے ورنایانی کہ آیانی زند نہ زاناں چے پیم ءَ بہ گْوز اِیت۔ مئے ورنا ءَ ھمے بلوچستان ءُ مئے پیری ءَ ھمے بلوچستان۔ نہ ایش بدل بوت۔ ءُ نیکہ ایش۔
 ءُ پدا آ باگ ءِ پچیں دروازگ ءَ پُترت انت۔ ءُ میر مُراد جان وتی رَوگ ءِ تیاری ءَ کنان بوت۔
خُفتن ءِ نماز ءَ ساری میر مُراد جان گچکی شاھی ماھل ءِ روبرکتی دروازگ ءَ چہ تہ ءَ پُترت۔ کہ وزیر دربار خان بہادر عظیم خان گوں داروغہ دُرّا ءَ میر مُراد جان ءَ وش اھتک کُرتاں۔ ءُ تہ ءَ پُترتاں۔ ءُ شاھی ماھل کہ یک آپی گراب ءِ پیم ءَ بُرز بالادنیں دْرچکانی نیم ءَ ڈاکن ڈاکن اوشتوک اَت۔ ءُ ھنچش تور اِت۔ کہ نوں یا کہ زرئی ءَ پد ایش زر ءِ چول ءُ گْورمانی سر ءَ تچان بیت۔
 میر مُراد جان گچکی وتی ورنائی ءَ اے ماھل ءُ ماڑی ءِ تہ ءَ گْوازینتگ اَت۔ کہ ایشی سَئیں ڈاکنانی سر ءَ۔ ایشی پادرھانی سر ءَ۔ ایشی دیوان ءُ دیوان جاھانی تہ ءَ۔ ءُ ایشی ھر کُنڈ ءُ کونڈ ءِ تہ ءَ آ پُترتگ اَت۔ ءُ نوں زانت کہ ایشی چنکس کوٹی اتنت۔ کئے کئے مہمان اد ءَ اھتگ اَت۔ ءُ کُجام کُجام مہمان کُجام کُجام کوٹی ءِ تہ ءَ داشتگ ءُ وپتگ ءُ وارتگ اَت۔
چہ محمد علی جناح ءَ بگرتاں پرنگیانی افسر یران اومان مشقط کابل قندھار دلی ءِ مہمان اد ءَ جلّ اِتگ اَت۔ ءُ گوں خان صاحب ءَ دیوان ءُ گپ بوتگ اَت۔
میر مُراد جان ءَ اے دراھیں چیز یات اتنت۔ چی ءَ کہ ساری ءَ وتی ورنائی ءِ زمانگ ءَ آ میر احمد یار ءِ اسکول ءَ تہ ءَ ونتگ اَت۔ کہ ایش چشکہ دراھیں ریاست ءِ اولی ئیں ءُ یکیں اسکول اَت۔ کہ آئی پسّ خان میر اعظم جان اد ءَ پچ کُرتگ اَت۔ ءُ پہ وتی لائک ءُ مہروانیں بچ میر احمد یار خان ءِ نام ءَ ایشی تہ ءَ نان ءُ پچ مُپت اَت۔ ءُ اد ءَ پہ وانوکاں وتاک بستگ اَت۔ کہ اچ نوشکے چہ خاران ءُ لسبیلہ ءُ مری بگٹی ءُ کوھلو ءُ ڈیرہ بگٹی گوادر ءُ پسنی ءُ کوہ سلیمان ءَ اد ءَ پہ وانگ ءَ اھتاں۔ کہ چہ مکران ءِ دمَگ آ اولی وار اد ءَ اھتگ اَت۔ گُڑا کلات ءِ باگ ءُ سبزگانی چیر ءَ آ مکران ءِ سیاہ ءُ سوھتگیں ڈگار ءَ چہ دل ءَ بُرتگ اَت۔ ءُ پدا آ چشکہ ھمداں جئی ءُ جاگہی بوتگ اَت۔ کہ رند ءَ آ خان ءِ کلات اسٹیٹس یونین ءِ تہ ءَ نائب بوتگ اَت۔ ءُ چہ نائبی ءُ ناظم ءُ پدا مسطفی بوتگ اَت۔ کہ چہ جیونی ءُ پسنی ءَ بگر تانکہ گڈانی ءَ لسبیلہ ءُ خاران ءُ مشکے ءُ خضدار ءَ نوکری کُرتگ اَت۔ ءُ بلوچستان ءِ جاہ جاہ ءَ اسپ ءُ اُشتر ءِ سر ءَ دیستگ اَت۔ شکار کُرتگ اَت۔ وارتگ اَت۔ پوش اِتگ اَت۔ ءُ قوم ءُ قبیلہانی نیام ءَ امن ءُ ایمنی برجاہ داشتگ اَت۔ ءُ خان صاحب ءِ سنگ ءُ بومباڑگاں پچ گپتگ اَت۔ ءُ یک عزت ءُ شرپیں زندے گْوازینتگ اَت۔ کہ مروچی شاھی ماڑی ءُ ماھل ءِ تہ ءَ پُترگ ءَ پد آئرا ھما کْوھنگیں دور ءُ زمانگ یات اھتگ اَت۔ کہ آئی اے دور برائی دماغ ءَ چو سنگے چشکھ ءُ نکش اَت۔ کہ آ چشکھ اے دور ءَ کدی شموشت نہ کُرت۔ ءُ چہ دل ءَ بُرت نہ کُرت۔
 آنکہ آ مسطفی اَت۔ بلے چشکہ ساری ءَ ذکر بوتگ اَت۔ کہ آ بلوچستان ءِ سیاست انگریزانی سیاست۔ ءُ ھندوستان ءِ سیاست ءَ چہ واکب بوتگ اَت۔ ءُ ھما راجدپتر جوڑ کنوکیں مردماں ھم دیستگ اَت۔ کہ اے ماڑی ءُ ماھل ءِ تہ ءَ چشکہ راجدپتر ءِ پناں وتی دیم ءَ لیٹینان دیستگ اَت۔ ءُ لالا ھتو رام ءِ راجدپتر ءَ ونتگ اَت۔ ءُ چہ بلوچستان ءِ قبیلہاں واکب بوتگ اَت۔ کہ رند ءَ آ لانگ ورتھ ڈیمز پوٹنگر چارلس میسن ءُ ایدگہ کتاباں ونتگ اَت۔ کہ آئی وتی دل ءِ تہ ءَ ڈیھ ءُ مہلوک ءِ زند ءَ زانگ ءُ بیان کنگ ءِ ھُب ءُ واھگ آئی دل ءَ پیدا بوتگ اَت۔ کہ اے زمانگ ءَ دراھیں کتاب فارسی یا کہ انگریزی ءِ تہ ءَ اتنت۔ ءُ انگریزی کتاب کم اتنت۔ ءُ انگریزی کم کم مردم زانت انت۔ بلے فارسی ءِ وانگ ءَ ھر کس زانت کہ ایشی تہ ءَ کرار کرار ھندی ھم مان آیان اَت۔ کہ میر مُراد جان فارسی انگریزی ھندی ءُ اردو زباناں زانت۔ ءُ وتی بلوچی زبان ءِ تہ ءَ آ گپ جت۔ بلے ایشرا رسم الخطے نیست اَت۔ ءُ میر مُراد جان ءَ ھمے ارمان مُدام بوگ ءَ اَت۔ کہ آخر اِنکس مزنیں زبانے ءَ تنے وھدی رسم الخطے پرچے نہ اَت۔
 ءُ وتی ورنائی ءَ بگر تانکہ وتی تیوگیں عمر ءَ میر مُراد جان وت ءَ را ماڑی ءُ ماھل ءِ یک فردے ھیال کنان بوت۔ ءُ میراحمد خان وتی دیوان ءِ تہ ءَ آئرا وتی کش ءَ نادینت۔ کہ گوں ایدگہ مردماں ھوار ءُ یکجاہ آ شاھی ھاندان ءِ نندگ ءُ پاد آیگ ءُ اخلاق ھم ھیل کُرتگ اَت۔ کہ آ گپانی تہ ءَ تنے وھدی ھما بٗو ءُ رنگ اَت۔
 پمیشا نوں وھدے آ چہ روبرکتی دروازگ ءَ تہ ءَ پُترت تو آ عظیم خان۔ وزیر دربار ءَ گوں ھما دورانی کسّہاں یات کُرت۔ ءُ عظیم خان وتی سر ءَ سُرینان بوت۔ کہ عمر ءِ تہ ءَ عظیم خان چہ مُراد جان ءَ کسان اَت۔ کہ آ زمانگ ءَ وھدے میر مُراد جان خان ءِ مسطفی اَت۔ گُڑا عظیم خان نوک نائب ءُ ناظم بوتگ اَت۔ کہ ساری ءَ چہ علی گڑھ یونیورسٹی ءَ وانگ ءَ اَت۔ کہ علیگڑھ ءِ تہ ءَ ھما زمانگ ءَ اُستمان گل ءِ انونیں سروک واجہ کار بیرم ءُ تاج خان اتنت۔ کہ تاج خان انوں ھم خان ءِ دربار ءِ وزیر ءُ گزیرے اَت۔ کہ آ بلوچستان ءِ راجدپتر ءَ انگریزی ءِ تہ ءَ نوشتہ کنان اَت۔ ءُ خان صاحب آئرا مالی کُمک کنان اَت۔ کہ آئی گیشتروھد شال ءِ کتابجاھانی تہ ءَ گْوزان اَت۔ ءُ خان ءِ مدت ءُ کُمک مُدام گوں ڈیھ ءِ ورنایاں اِتاں۔ کہ آ بوان انت۔ تانکہ پہ ڈیھ ءَ نام پیداک بہ کن انت۔ ءُ دائم ءَ وھدے خان کراچی دلی لاھور ءِ دوڑہ ءَ شُت۔ گُڑا آ ڈیھ ءِ ورنایاں گوں دیوان کُرت۔ ءُ آیاں مالی مَدت ءُ کُمک دات۔ چشکہ آ بوھیر ءُ تاج خان ءَ علیگڑھ یونیورسٹی ءَ دیم داتگ اَت۔ کہ بوھیر اد ءَ چہ کانگریس ءِ قومی سیاست ءَ چہ متاثر بوتگ اَت۔ ءُ نوں اد ءَ خان ءِ وتی گْوشگ ءِ سر ءَ آ کلات ءِ اُستمان گل ءِ بندات کُرتگ اَت۔ کہ اُستمان گل ءِ سروک واجہ بوھیر اَت۔ کہ آئی بارو ءَ خان صاحب ءِ ھیال ایش اَت۔ کہ بوھیر ءِ تمن بزنجو پیدائشی ھشیار چو کلاگ ءَ اتنت۔ ءُ آ زانت کہ واجہ کار بوھیر یک روچے علیگڑھ ءَ چہ کئیت۔ ءُ یک نوکیں کلہے کار اِیت۔
 ھنچش ماھل ءِ مزن بوئوکیں دومی مردم تاج خان اَت۔ کہ علیگڑھ ءَ پد نوں برتر کنان آ وت راجدپتر نویسوکے جوڑ بوتگ اَت۔ ءُ اولی وار بلوچ راجدپتر ءَ انگریزی زبان ءِ تہ ءَ نوشتہ کنان اَت۔
 ماھل ءِ سیمی یا کہ چارمی نیمگ ءَ ورنا ڈیھ ءَ اُستمان شائر ءُ واجہ کار بیرم اَت۔ کہ آنکہ علیگڑھ ءَ نہ شُتگ اَت۔ بلے آ لاھور ءَ ونتگ اَت۔ کہ آیانی مالی کُمک ءَ واجہ کار ءُ مزنیں نامداریں سیاستدان یوسف عزیز مگسی ءُ خان صاحب کنان اتنت۔ کہ لاھور ءِ تہ ءَ آ زمانگ ءَ گوں واجہ کار بیرم ءَ دگہ ورنائیں بچک اتنت۔ کہ وانگ ءَ اتنت۔ ءُ یوسف عزیز مگسی وت ڈیھ ءِ پُسگے اَت۔ کہ ورنایاں سکھین دیان بوت۔ کہ شال ءِ زمین جُمب ءِ تہ ءَ چشکہ اے ھند ءُ اے علاقہ وتی چہ یک دائم ءَ مزن ءُ مستریں پُسگے ءَ زبہر بوت۔ لاھور ءِ تہ ءَ نوک ورنائیں بیرم بلوچی زُبان ءِ یک نوکیں کلوہ ءُ ٹیکی ءُ سوگاتے ڈیھ ءَ آئورتگ اَت۔ کہ کد کدی خان صاحب ورنائیں شاعر بیرم ءِ شئیراں دربار ءِ تہ ءَ اُشکت۔ ءُ ورنائیں شائر ءِ ستا کُرت۔ ءُ آئرا داد دات ءُ بگل گپت۔ کہ ھنچا خان صاحب ڈیھ ءِ ھر پُسّگ ءَ دروت دات۔ بگل کُرت۔ پرچا کہ آ ڈیھ ءِ ھر ورنا ءَ وتی پُسگ ھیال کنان بوت۔ ءُ اچ آیاں مزنیں حُب ءُ واھگ داشت اَت۔ چی ءَ کہ یک قومے ءِ ورنا آئی باندات ءِ کلوہ چین ءُ رسال چین انت۔
 نوں میر مُراد جان گچکی ءِ وتی ورنائی گوں چشیں زمانگ سازیں موسمانی مرد ءُ یلاں گْوستگ اَت۔ گُڑا آ اے روچاں چون چہ دل ءَ شموشت۔
وھدے آ ماھل ءُ ماڑی ءِ سیمی ڈاکن ءَ نندوک چاہ ءُ چلیم کنان گْوستگیں یاتانی بارو ءَ گپ ءُ ھال کنان بوت انت۔ تو عظیم خان وزیر دربار کہ مُدام گوں وتی مندریں بالاد ءُ سیاھیں پوست ءُ کسان ءُ گْونڈیں اسپیتیں ریش ءَ داروگہ زانگ بوت۔ ءُ داروگہ دُرّاؔ چشکہ وزیر دربار زانگ بوت۔ یک زرے ڈن ءَ در کپت۔ کہ داروگہ دُرّاؔ دروازگ ءَ پچ کنان آئرا دست ءِ تہ ءَ اشارگ کنان پہ یک اشتاپی ئیں کارے ءَ ڈن ءَ لوٹ اِتگ اَت۔ ءُ نوں آ درشُتگ اَت۔ ءُ پدا ھنچش زوتی ءَ گوں تہ ءَ پُترتگ اَت۔ ءُ ھال داتگ اَت۔ کہ خان صاحب تنے وھدی مسیت ءِ تہ ءَ اَت۔ ءُ آ ھکم داتگ اَت۔ کہ میر مُراد جان گچکی ءَ شپ ءَ نان دَیگ ءَ پد مسیت ءِ تہ ءَ آرگ بہ بیت۔ کہ خان صاحب گوں مُراد جان ءَ مسیت ءِ تہ ءَ دیوان کنگ لوٹ اِت۔
 میر مُراد جان ءَ اُمیت اَت۔ کہ بلکنا خان صاحب گوں آئی یکجاہ نان ورگ ءِ گْوش اِیت۔ بلے چشکہ داروگہ دُرّاؔ ءُ وزیر دربار عظیم خان ءِ گپّاں رند پدّر بوگ ءَ اَت۔ کہ خان صاحب تنے وھدی مسیت ءِ تہ ءَ عبادت کنان اَت۔ ءُ چشکہ خان صاحب اچ وتی عبادت ءَ درایگ نہ لوٹ اِت۔ کہ نوں میر مُراد جان ھموداں لوٹ اِتگ اَت۔
 میر مُراد جان خان صاحب ءِ گوں مذہب دوستی ءَ چٹ نوکیں چیزے ھیال کنان بوتگ اَت۔ پرچا کہ آ چہ وتی ورنائی ءَ خان صاحب ءَ دیستگ اَت۔ ءُ گوں آئی بوتگ اَت۔ ءُ گُڑا آ زمانگ ءَ آ کدی خان صاحب ءَ اِنکس مذہبی رنگ ءِ تہ ءَ نہ دیستگ اَت۔ ءُ میر مُراد جان ھیال کنان بوت۔ کہ بلکنا خان صاحب ءِ اے تکیہ ءُ دلگوشی گوں مذہب ءَ پرائی یک نوکیں چیزے اَت۔ کہ ساری ءَ آ خان صاحب ءَ اِنکس مذہبی نہ دیستگ اَت۔ آنکہ آ خان صاحب ءَ یک نماز گزاریں مردمے دیستگ اَت۔ کہ وتی نماز ءَ کدی ونت ءُ کدی نہ ونت بلے نوں آ شپ ءُ روچ مسیت ءِ تہ ءَ اَت۔ کہ میر مُراد جان آئی گوں مذہب ءِ ھُب ءُ ھدوناکی ءِ بابت ءَ چہ دربار ءِ ایدگہ مردماں ھم ھمے اِشکُتگ اَت۔ کہ خان صاحب اچ ھما روچی کہ گوں وفاق ءَ مڑِگ لوٹ اِت۔ ءُ وتی جتائیں ءُ آزاتیں ھیثیت ءُ درجگ ءَ برجاہ دارگ لوٹ اِتگ اَت۔ گُڑا گوں آئی جُپت آئرا مذہب ءِ ھیال اھتگ اَت۔ کہ پہ ایدگراں ایش یک ھیرانگی ءِ چیزے بوتیں۔ یا کہ مہ بوتیں۔ بلے پہ میر مُراد جان ءَ ایش یک ھیرانگی ھبرے اَت۔ چی ءَ کہ آ خان صاحب ءَ شری ءَ زانت کہ آ بلکنا کدی اِنکس مذہبی نہ اَت۔ یا کہ اگاں ھست اَت۔ بلے اِنکس نہ اَت۔ چشکہ نوں آ چہ مہلوک ءِ دپ ءَ اِشکنگ ءَ اَت۔
 ءُ پدا میر مُراد جان ءَ ھیال اھت کہ بلکنا ایش جاورانی جبر ءِ سبب ءَ اَت۔ کہ خان صاحب وتی ھوش ءُ ھیالاں کہ نوں چشیں مزنیں پیسلہ ءَ پد پرّیتگ اَت۔ ءُ تالاں بوتگ اَت۔ گُڑا آ وتی ھمے پرتگیں ءُ تالانیں ھیالاں ھدا ءِ ھُب ءُ دوستی ءِ تہ ءَ یکجاہ ءُ ھوار کنگ لوٹ اِت۔ تانکہ آ وتی بروبری ءُ توازن ءَ برجاہ بدار اِیت۔
 یک ملکے ءِ ھاکم ءُ بادشاہ بوگ ءُ پدا ھدا ءِ ھُب ءُ واھگ۔ آنکہ شریں ھبرے اَت۔ کہ ھاکم ھدا تُرس ءُ ھدا تُرس بہ بیت۔ گُڑا اچ ایشی مہلوک ءَ پائدگ رس اِیت۔ بلے اگاں بادشاہ ءُ ھاکم ناگت ءَ بہ تُرس اِیت۔ ءُ آئرا ناگت ءُ ناگمان ءَ ھدا ءُ مذہب ءِ ھیال بیت۔ گُڑا ایش یک ھاکمے ءِ وتی کمزوری ءُ بزھگی ءَ پیش دار اِیت۔
 گُڑا چے خان وت ءَ را یک بزھگ جوڑ کُرتگ اَت۔ چے آ جاورانی جبر ءِ تہ ءَ مان نہ اھتگ اَت۔ چے آ راجدپتر ءِ دکّہ ءُ تیلانکانی تہ ءَ پاد ایرکُرتگ اَت۔ کہ اد ءَ ھر راہ پرائی چشکہ لگوشت بوتگ اَت۔ چشکہ آئی راہ ءِ سر ءَ مزن مزنیں سنگ ءُ کوہ اھتگ اَت۔ چشکہ آئی دیم ءَ مزن مزنیں تلار اوشتوک اتنت۔ کہ آ وھدے راجدپتر ءِ ھمے بُرز ءُ بالائیں سنگ ءُ تلاراں چاران ءُ گندان اَت۔ گُڑا آ وت ءَ را چٹ بزھگ ءُ ناتوان ھیال کنان بوتگ اَت۔ ءُ چشکہ پرائی ایش یک مزنیں چکاسے اَت۔ کہ آ یک تمنی ءُ قومی ءُ قبیلہ داریں راج ءِ ھاکم بوگ ءَ رنگ اچ آیانی جست ءُ پُرس ءَ بگیر یک ھنچشیں پیسلہ یے کنگ ءَ بہ بیت۔ کہ اے پیسلہ ءَ ساری آ یک پیسلہ یے چہ وتی جند ءِ رضا ءُ مرزی ءَ الھاق ءِ سورت ءَ کُرتگ اَت۔ ءُ پدا نوں جاورانی جبر ءِ تہ ءَ چشکہ آ یک وارے پدا وتی ھمے ساری ئیں پیسلہاں لوٹ اِت۔ کہ بہ پروش اِیت۔ ءُ یک دگہ نوکیں پیسلہ یے بہ کنت۔ ءُ وتی ڈیھ ءَ ءُ وتی اے ماھل ءُ ماڑی ءِ سر ءَ جتا ءُ آزاتیں بیرک ءَ بُرز بہ کنت۔
 چے اے دراھیں پیسلہ وشیں پیسلہ اتنت۔ چے ایشی تہ ءَ ھزار ءُ لکھانی مردمانی باندات ءِ جست پوشیدگ نہ اَت۔ کہ اے پسّ ءُ بُزاں یک مردمے کدی شگرب ءَ ھے کُرت۔ ءُ کدی مگرب ءَ ءُ کدی کُتب ءُ کدی جاندم ءَ ھے کُرت۔ کہ آئی وابیں رعایا وتی گْوستگیں روچانی وت واجہی ءِ واباں گندان یک کْوھنگیں راجی چاگرد ءِ تہ ءَ زندگ اَت۔ کہ اد ءَ سوشلائزیشن ءُ راجی بدلی سدلی یک وابے اَت۔ کہ اد ءَ تنے وھدی وانوک کس نہ اَت۔
 ءُ دیمتر ءَ میر مُراد جان ھیال کنان بوت۔ کہ بلکنا ھمے سبب ءَ اے بزھگیں قوم ءِ ھاکم نوں چشکہ۔ چہ جاورانی جبر ءِ بدھال ءُ دم بروک ھدائی کُمک ءُ مدت ءَ۔ کہ ھر یک شکست خوردگ ءُ بے سوبیں ھاکمے ءَ۔ چشکہ نوں ھدائی دست کُمکی ءَ بگیر دگہ ھچ چیزے پشت نہ کپتگ اَت۔
 خان صاحب میر احمد یار خان چشکہ میر مُراد جان گچکی ھیال کنان بوت۔ کہ نپولینن بونا پارٹ نہ اَت۔ ءُ نیکہ آ اُرس ءِ پیٹر اعظم اَت۔ ءُ نیکہ آ شیواجی اَت۔ ءُ نیکہ داریوش ءُ سائرس اعظم۔ کہ اچ ایشاں اُرس ءِ پیٹر اعظم دراھیں چرچ ءَ عبادت جاھانی سہر ءُ چاندی ءُ آئین ءُ آسناں جہل کُرتگ اَت۔ ءُ آس ءِ بھٹیانی تہ ءَ مان کُرتگ اَت۔ ءُ اچ ایشاں سلاہ ءُ ازباب جوڑ کُرتگ اَت۔
 خان میر احمد یار خان ڈیھ ءِ ھاکم ءِ رعایا نہ اُرسی اتنت۔ ءُ نیکہ ھندو ءُ نیکہ فرانس ءُ نیکہ عربی بلکنا آ یک شپانک ءُ بگ جت ءُ مالداریں قوم ءُ نسلی ٹولی یے اَت۔ کہ وتی نان ءُ نکان ءِ ھاتر ءَ مُدام لڈ ءُ بار ءِ تہ ءَ مشکول اَت۔ کہ پرائی ھچ جاھے پہ مُدامی نہ اَت۔ بلکنا آ وتی مُلک ءُ دیار ءِ تہ ءَ مُدام گردشت کنان اَت۔ کدی تیاب ءَ۔ کدی ریگستان ءِ کِرّ ءُ گور ءَ۔ ءُ کدی کوھانی تلاراں۔ کہ نوں اے تار تباریں قومی ٹولی ءَ یک قومے جوڑ کنگ چشکہ یک گرانیں کارے اَت۔ کہ ایش باندات ءِ پیسلہاں ایوک ءَ یک مردمے کنان اَت۔
 ءُ چے اے راجدپتر ءِ تانا ءُ ایوکیں مرد کہ آئی نام میر احمد یار خان اَت۔ گُڑا راستی مروچاں دنیا ءِ ایوک ءُ تانائیں ھاکم ءُ بادشاہ نہ اَت۔ چے آئی بزھگی وت آئی جند ءِ ذات ءِ بزھگی ءُ تانائی نہ اَت۔ بلکنا قوم ءُ یک راجے ءِ تانائی ءُ ایوکی ءُ یکتنائی اَت۔ ءُ اے ایوکی ءُ تانائی وتی کمزوریں کوپگاں زیراں آ مروچی اے جاور ءَ اھتگ ءُ رستگ اَت۔ کہ نوں آئرا ایوک ءَ چشکہ آئی ھدا رکھینت کُرت۔ نیکہ نوں پرائی دراھیں راہ ءُ کشک ءُ دگ بند بوتگ اَت۔
 ءُ کئے زانت کہ خان میر احمد یار خان ءِ بد بہتی اَت۔ کہ وش بہتی کہ آ انویں روچاں ودی بوتگ اَت۔ کہ آئی وتی دل ءِ حُبّ ءُ واھگ مُدام رٗوشنا ءُ برکشانیں ھُب ءُ واھگ اتنت۔ انت۔ کہ آ کدی وتی مردمانی بد ءَ پہ پکر نہ جت بلکنا پرایانی رُژنائیں بانداتے ءِ واب گندگ ءَ اَت۔ کہ ھمے سبب ءَ باز راجدپترنویسوک۔ بلکنا باندا آئرا ھمے یکیں نامے ءَ یات بہ داشتیں۔ کہ آ وتی دراھیں کمزوری۔ بزھگی ءُ ناتوانیاں اے قوم ءَ را یک نامے داتگ اَت۔ ءُ ایشی بُنجاھی درجگ ءَ یعنے۔ خانیت ءَ برجاہ دارگ ءِ جُہد کُرتگ اَت۔ کہ گوں پرنگیاں مڑاِتگ اَت۔ ءُ گوں انونیں ایشی ھاکماں جنگ کنان بوتگ اَت۔ تانکہ دنیا ءَ بہ گْوش اِیت۔ کہ آیانی وتی جند ءِ یک نام ءُ نشانے اَت۔ کہ اے نام ءُ نشان یک مروچیگیں ڈس ءُ نشانے نہ اَت۔ بلکنا آیانی رندانی نشان تاں جازموریاں۔ سیستان ءُ اڑنداجل ءَ سلیمان ءِ کوھستگ ءَ اتنت۔ کہ اے ھنچش راہ بند نہ اتنت۔ بلکنا ایش پکگیں پادانی رند اتنت۔ کہ راجدپتر ءِ ڈگار نوں ھور ءُ گواتانی تہ ءَ سنگ بوتگ اَت۔ کہ ایشاں ھر کس چار اِت۔ ءُ ھر کس دیست کُرت۔
۔ آنکہ آ بزھگ ءُ ناتوان اَت۔ بلے ایشی متلب ایش نہ اَت۔ کہ آئی ھبرانی تہ ءَ منطق ءُ استدلالے نہ اَت۔ ءُ خان میر احمد یار خان ءِ منطق ءُ استدلال ءِ وت یک طالب علمے اَت۔ کہ آئی گپانی تہ ءَ مُدام استدلال ءُ یک مزنیں عقلے اَت۔ ءُ آئی دل ءِ تہ ءَ پہ قوم ءَ یک درد ءُ یک سوز ءُ یک ارمان ءُ یک اُمیتے اَت۔ پمیشا آئوکیں راجدپتر نویسوک آئرا چرائی ھمے جُہد ءُ کوشست ءَ چہ بلکنا یات بہ داشتیں۔ کہ آ ئی نام ءُ نسب ءُ وتی ڈس ءُ نشان ءِ برجاہ دارگ ءِ یک گُڈّی ئیں جُہدے کُرت۔ بلے وتی نواب ءُ سردارانی سازش ءُ دروہ بازی ءِ تہ ءَ سوب مند نہ بوت۔
 راجدپتر خان میر احمد یار خان ءَ سوب مند ءُ بے کٹ ءُ بے سوب ھر دوئیں نامانی سر ءَ یات داشت۔ کسے آئرا ڈیھ ءِ کُلاں نزور تر ءُ کمزورتریں ھاکم ھیال کنان بوت۔ ءُ ایدگر آئرا سوب مند ھیال کُرت۔ بلے گوں آئی روکیں مردم اینکس زور آور ءُ پہمندگ ءُ باوری نہ اتنت۔ کہ خان میر احمد یار خان دیمی بہ کنز اِت۔ ایں۔
 میر مُراد جان گچکی گوں وزیر دربار ءُ خان بہادر عظیم خان ءَ نان وران پکرجنان ءُ گپ جنان بوت۔ کہ نوں آ گوں وزیر دربار ءَ گیشتر اے بارو ءَ گپ جنگ نہ لوٹ اِت۔ چی ءَ کہ آیانی گیشتر وھد کلات اسٹیٹس یونین ءِ زمانگ ءِ وتی نوکری ءُ ملازمت ءِ بارو ءَ اتنت۔ آنکہ اے دراھیں ھبرانی پُشت ءَ خان میر احمد یار خان ءِ راجدپتری کار ءُ کرد ءِ ھبر اتنت۔ کہ نوں راجدپتر یک دگہ دستے ءَ وت ءَ را تاب دیان اَت۔ ءُ یک نوکیں بنداتے بوان اَت۔ کہ اے بندات میر مُراد خان گچکی ءِ ھیال ءَ ھمیش اَت۔ کہ گْوستگیں ھزاریں سال ءُ قرنانی روچ تہر بوتگ اَت۔ کہ نوں ڈیھ ءَ انونیں جاورانی تہ ءَ وتی باندات ءِ ھاتر ءَ انونیں ھاکمی ءِ بہر بوگی اَت۔ چی ءَ کہ نوں چشکہ دگہ راہ پشت نہ کپتگ اَت۔
 ءُ پدا گوں نان ءِ ھلاسی ءَ رند زُوت۔ داروگہ دُرّاؔ دروازگ ءَ گندگ بوت۔ ءُ وزیردربار عظیم خان ءُ میر مُراد خان گچکی پاد اھت انت۔ ءُ پہ خان صاحب میر احمد یار خان ءِ دیوان ءَ چہ ماھل ءِ دومی ڈاکن ءَ جہل کپت انت۔ ءُ ماھل کشک ءَ روبرکتی دمَگ ءَ ھما مستریں مسیت ءِ نیمگ ءَ درشُت انت۔ کہ ایشی ریاست کلات ءِ چہ کُلاں مزنیں مسیت اَت۔ کہ ایشی تہ ءَ سعود ابن عبدالعزیز ءِ داتگیں ھما گالی ءِ سوگات مان گیجوک اَت۔ کہ ایش وتی رنگ ءَ چہ ھر کُنڈ ءَ بدل کُرت۔ ءُ ایشی فانوس ایران ئیگ اتنت۔۔ ءُ ایشی ٹل ءُ مینارانی مورگ ءُ شیشگ چہ کابل ءَ اھتگ اَت۔ ءُ چہ کُلاں گیش ھندوستان ءُ پاکستان ءِ آزاتی ءَ یک روچے ساری اگست ءَ خان ھمداں وت ءَ را آزات ھیال کنان دعا ءُ پاتھا کُرتگ اَت۔ ءُ پدا اولی بگاوت ءِ روچاں ایشی یک کُنگرہ یے ءَ توپ ءِ گولایے ٹپی ٹونٹی لونجان کُرتگ۔ ءُ دور داتگ اَت۔ ءُ چہ اے توپ جتی ءَ ماھل ءِ یک کُنگرہ یے ڈھرتگ اَت۔ کہ اد ءَ آزاتیں بیرک ءِ گْوات گران بوتگ اَت۔
 مروچی میر مُراد جان ھما کلات اسٹیٹس یونین ءِ زمانگ ءِ پچ ءُ پوشاک ءِ تہ ءَ پوشوک اَت۔ کہ آئی گور ءَ آسمانی رنگ ءِ دراج ءُ گولیں جامگے اَت۔ کہ چہ گٹ ءَ بند اَت۔ ءُ شلوار ءِ دپ کسان اتنت۔ ءُ مروچی آ وتی سر ءَ احمد یارکُلا ایر کُرتگ اَت۔ کہ اے کُلا اُرسی پئوج ءُ لشکر ءِ جرنیلانی کُلا ءِ پیم ءَ چہ چاریں کُنڈاں بند ءُ پاچ بوت۔ کہ اے کلا۔ خان میر احمد یار خان وتی ریاست ءِ تہ ءَ رواج داتگ اَت۔ ھنچش چشکہ ھندوستان ءِ تہ ءَ مسلم لیگ ءِ راھدربر ءُ سروک محمد علی جناح کراکلی ءَ رواج داتگ اَت۔
 مسیت ءِ دروازگ ءِ ڈن ساری اوشتوکیں داروگہ دُرّاؔ وھدے خان بہادر عظیم خان ءُ میر مُراد جان گچکی آیاں دیست۔ گُڑا دروازگ ءِ یک پل ءَ پہ وتی راستیں دست ءَ دِکہ دات ءُ درواز پچ بوت۔ کہ اد ءَ مزنیں فانوسانی رُژنائی درا بوت۔ ءُ ساری ءَ مہمان میر مُراد جان گچکی پُترت کہ آئی رند ءَ خان بہادر عظیم خان پُترت۔
 میر مُراد جان گچکی دیست کہ خان ساحب۔ خان میر احمد یار خان بلوچستان ءِ ھاکم ءُ بادشاہ مسیت ءِ مھراب ءِ دیم ءَ نندوک قران شریف ءِ وانگ ءَ اَت۔ کہ قران شریف رھل ءِ سر ءَ پچ ایر اَت۔ وھدیکہ میر احمد یار خان نوں چماں نزّ کُرتگ اَت۔ ءُ وتی ھر دوئیں دستانی تاس ءَ وتی چماں ایر کُرتگ اَت۔ چشکہ وتی گُڈّی ئیں دعا ءَ لوٹگ ءَ بہ بیت۔
 عظیم خان ءُ میر مُراد جان چپ چپ نندوک بوتگ انت۔ تو خان میر احمد یار خان وتی دعا ءَ ھلاس کُرت۔ ءُ وتی زنچک ءِ تہ ءَ دم کُرت۔ ءُ قران شریف ءَ زُرت دو سے براں زیارت کُرت۔ ءُ وتی چماں ایر کُرت۔ ءُ پدا بند سورت ءَ رھل ءِ یک کُنڈ ءَ ایر کُرت۔ ءُ چشکہ بلوٹ اِیت۔ کہ مہمان ءِ دیم ءَ پاد بئیت بلے میر مُراد جان گچکی دور کنان آئرا پہ پاد آیگ ءَ نیشت۔ ءُ آئرابگل کُرت۔ ءُ خان صاحب آئرا چپ ءُ راست آئی دیم ءَ دروت دات۔ ءُ پدا آ خان صاحب ءَ دروت گپت ءُ خان صاحب ءِ دستاں دروت دات۔ دیان وتی چماں ایر کُرت۔ ءُ پدا چارزانوگوں خان ءَ دیم پہ دیم نشت۔
خان صاحب اد ءَ پاداں اوشتوکیں خان بہادر میر عظیم خان ءَ گوں دلگوش بوان گْوشت۔
منی بچ تو نوں برو۔ من بزان آں ءُ منی مہمان۔ منی بچ ءُ بلوچانی شون ءُ شرپ مندیں ءُ براھندگیں گچکی بزانت۔
 ءُ خان ءِ پرماتاں زوران میرعظیم خان ھنچش کہ اھتگ اَت۔ گُڑا ھنچش چہ مسیت ءَ در کپت۔ کہ نوں مسیت ءِ تہ ءَ ایوک ءَ خان ءُ میر مُراد جان پشت کپتگ اَت۔ کہ اد ءَ بگیر چہ ھدا ءَ کس نہ اَت۔ ءُ ماھل ءِ مسیت ءِ تہ ءَ ایدگہ شازادگاں چہ سئیں چاریں روچاں اد ءَ آھگ ءِ اجازت نہ اَت۔ چی ءَ کہ خان صاحب چہ سئیں چاریں روچاں اد ءَ بندی۔ مراقبہ ءِ تہ ءَ اَت۔ کہ آئی آئوکیں ءُ روئوکیں مہمان ھمداں اھت ءُ شُت انت۔
وھدے آیاں تسلہ بوت۔ کہ اد ءَ کسے نہ اَت۔ گُڑا خان صاحب میر مُراد جان ءِ نیمگ ءَ چاران گْوشت۔
 منی بچ تو گیشتر پیر بوتگ ئے۔ چے بوتگ ترا۔
 من دراہ ءُ جوڑ اوں۔ شُمئے سر ءِ دراھی بہ بیت۔ بس مئے سرانی ساھگ۔ تو زان ئے۔ کہ عمر گْوز اِیت۔ ءُ مردم پیر بیت۔ بے واک ءُ بے وس بیت۔ میر مُراد جان گْوشان بوت۔ ءُ خان صاحب ءَ چاران بوت۔ کہ وت خان صاحب وتی ورنائی ءِ تہ ءَ شازادگے اَت۔ ءُ باز کسان سالی ءَ آ چہ وتی پِس ءِ مرگ ءَ پد ھاکم بوتگ اَت۔ کہ نوں آ زمانگ ءُ اے زمانگ ءِ تہ ءَ زمین ءُ آزمان ءِ پرک اَت۔ کہ وت خان صاحب ھم پیر درا بوت۔ کہ آئی لاپ مزن بوتگ اَت۔ ءُ آئی چمان بُن ءَ سیاھگے درا بوت۔ ءُ مود ھم چہ نیام ءَ سر ءَ کپتگ اَت۔ بلے آئی انار ءِ پیم ءَ دیم ءِ سہری دستانی نازرکی ءُ اسپیتی وتی جاہ ءَ برجاہ اَت۔ ءُ چہ کُلاں گیش آئی دیم پچی مہروانی۔ دوستی ءُ جی ءُ جان ءُ کشادگیں ءُ پچیں پیشانی ءُ بشکھندی وتی جاہ ءَ سلامت ءُ برجاہ اَت۔ چشکہ خان صاحب ءَ ھچ پکرے نہ اَت۔ چشکہ دنیا ءِ گم ءُ پکرانی تہ ءَ ھم آ بے پکر اَت۔
 ءُ میر مُراد جان ءَ خان صاحب ءِ ھمے بے پکری ءُ دلجمی ءُ دلبڈی دوست بوت۔ چشکہ آ ساری ءَ وتی دل ءِ تہ ءَ ھیال کنان بوتگ اَت۔ گُڑا خان صاحب آ پیم ءَ نہ اَت۔ بلکنا آئی تہ ءَ ھما یک ڈول ءَ زندگ بوگ ءُ زند گْوازینگ ءِ سکھت ءُ سکھین برجاہ اَت۔
 ءُ میر مُراد جان ءِ ھاتر ءَ ایش یک مزنیں دلبڈی یے اَت۔ کہ نوں آئرا وتی دل ءَ ھیال کنان بوت۔ کہ اگاں اے زند ءِ تہ ءَ کسے را دلجم ءُ وش بوگی اَت۔ گُڑا آئرا اے سبک ءَ چہ میر احمد یار خان ءَ گرگی اَت۔ کہ اے نگیگیں جاورانی تہ ءَ ھم آئی وس ءُ واک ءُ دلجمی ءُ سرجمی برجاہ اَت۔ ءُ چی ءَ پہ مہ بوتیں۔ آخر ملکے ءِ ھاکم اَت۔ آ بادشاھے اَت۔ ءُ آ یک ڈگارے ءِ واجہ ءُ واھند اَت۔
 میر مُراد جان گچکی خان ءَ پہ ھورتی چاران بوت۔ ءُ خان گوں آئی ھدا ءُ مذہب ءُ دومی دنیا ءِ بارو ءَ گپ جنان بوت۔ آنکہ میر مُراد جان اچ آئی ھمے اُمیت بستگ اَت۔ کہ آ وتی ڈیھ ءِ بارو ءَ گپ جنت ءُ وتی آئوکیں چن ءُ لانچاں دیم ءَ کار اِیت۔ بلے نوں اچ اے دراھیں گپّاں دور خان میر احمد یار خان ارواھ مرگ ءَ پد زندگانی ھدا مادہ ءُ ارواھ ءِ پرک ءِ سر ءَ وش لسان اَت۔ چشکہ بادشاھے نہ اَت۔ بلکنا یک پادری۔ عالم ءُ رابی گرویے گپ بہ جنت۔ کہ خان صاحب ءِ وش لسانی کہ آئی دژمن ایشرا آئی چرپ زبانی ءُ وتی جند ءِ دروہ دہی گْوشت۔ اں۔ بلے ھر کس منّ اِت۔ کہ چہ خان میر احمد یار خان ءَ گیش وش لسان کس نہ اَت۔ مہروان کسے نہ اَت۔ پرچا کہ آئی وتی ڈیھ ءِ بگ جتے بہ دیستیں گُڑا آئرا دروت دات۔ عزت دات۔ ءُ گوں آئی وتی جند ءِ دل ءِ گپّاں جت ءُ کسان ءُ مزن ءِ تہ ءَ پرک نہ آئورت۔ یا کہ پرک نہ زانت۔ کہ درا آئی بچ اتنت۔ ءُ آئی دل ءِ بند اتنت۔ کہ آئی ھمے خاصیت ءِ سبب ءَ ھر کس کہ خان صاحب ءَ ڈن ءَ ملامت ءُ ھجالت ءُ کمزور ءُ بزھگے ھیال کُرت۔ بلے یک رندے اگاں آ خان صاحب ءَ بہ دیستیں۔ ءُ آئی گپّاں بہ اِشکُتیں گُڑا عمرے پہ رند اچ آئی سیر ءُ جادو ءَ چہ وت ءَ را ھلاس نہ کُرت۔
 نوں میر مُراد جان ءِ دل لوٹ اِت۔ کہ آ خان صاحب ءَ چہ آزماناں جہل زمین ءَ بیار اِیت۔ ءُ گوں آئی وتی ھمروچیگیں سرھالانی سر ءَ گپ بہ جنت بلے خان ساحب۔ بدھ مت یہودی عیسائیت ءُ ھندواِزم ءَ بگر تاں اسلام ءَ دراھیں مذہبانی سر ءَ گپ جنان اَت۔ ءُ ثابت کنان اَت۔ کہ اسلام دراھیں مذہبانی تہ ءَ تاک ءُ سیکولر اَت۔ بلے ایش پیروکار ایشرا یک رسمے جوڑ کُرتگ اَت۔ ءُ خان صاحب ءَ اسلام ءِ پیروکارانی سر ءَ ایراد اَت۔ کہ آ مذہب ءِ اسل ارواھ ءَ نہ زانتگ اَت۔
 ءُ میر مُراد جان۔ خان صاحب ءِ گپانی نیام ءَ وت ءَ را دوردیگ نہ لوٹ اِت۔ پرچا کہ خان صاحب وھدے گپ جت گُڑا یدگہ گوش داشت انت۔ ءُ یک ھاکمے ءِ دیم ءَ کئے بہ جتیں۔
 پمیشا خان دراھیں مذہبانی بارو ءَ یک چمشانکے دور دیان گُڈّ سر ءَ وت چُپ بوت۔ ءُ وتی گران بہائیں چادر ءَ وتی کوپگاں چہ زُرت ءُ وتی زاناں بندان گوں مُراد جان ءَ ایدگہ دنیاداری ءِ گپّاں جنان بوت۔
 باریں کیچ ءُ مکران ءِ چے ھال انت۔ دیر انت۔ کہ من ھانل ءَ ھم نہ دیستگ۔ اے عید آ عید۔ دنیا ءِ کارانی تہ ءَ مردم وت ءَ را دیست ھم نہ کنت۔ چونیں نفسانفسی یے اھتگ۔ ھانل ءِ چُکاں من کدی کدی ماھل ءِ تہ ءَ من گوں ایدگہ شازادگاں گندآں کہ منی دستاں دروت دیان در رو انت۔ بلے ھانی ءَ نہ دیستگ۔ ءُ میر حمل ھم نہ زان آں وت ءَ را پرچے ءَ دور دار اِیت۔ ھانل ءِ بچ ورنا انت۔ بوان انت۔ دگہ چے یے ھست۔ ءُ تئی وتی زہگ چون انت۔ منی تئی بچ شیہک دیستگ۔ آ وھداں ٹیبر اَت۔ اگاں من ءَ یات بہ بیت۔ کہ اے سے چار سال ساری ءِ گپ انت۔ وھدے من مکران ءِ دوڑہ ءَ اھتگ اِت۔ آں۔ ءُ گوں تو گون اَت۔ ماشااللہ۔ شریں ورنایے۔ وانیت چے۔
تئی جنک چون انت۔ آیانی وانگ گیشتر الم انت۔ بلوچ وتی جنکاں چی ءَ پہ نہ وانین اِیت۔ اے رندی زمستان ءَ من تئی مہمان باں۔ من ءَ تیاب ءَ روگی انت۔ اومان ءِ والی من ءَ واردم ءَ لوٹگ ءَ انت۔ تہ من مشقط ءَ برواں آئی مہمان بباں۔ زان ئے۔ انونیں ھاکم گوادر ءَ چہ مشقط ءَ پچ گرگ ءَ انت۔ اے مئے حق ءِ ھبرے۔ نوری نسیر خان ءِ وھداں ایشرا دَیگ بوتگ اَت۔ بلے پہ لہتیں روچاں ءُ نوں عرب ایشی سر ءَ جاہ منند بوتگ انت۔ من گوادر ءِ پچ گرگ ءِ حق ءَ اوں۔ گوادر مئیگ انت۔ بلوچانی انت۔ گوادر دیمتر ءَ باز دیم ءَ روت۔
 بلے زان ئے۔ کہ مارا وتی مُلک ءِ سُدھ نیست۔ اے سازش دروہ بازی آخر تاں کُجا۔ سردار ءُ نواب گْوشتاں کہ خان بد انت۔ خان ءَ در کن اِت۔ گُڑا مُلک ایمن بیت۔ من گْوش آں من ءَ در کن اِت۔ اگاں اچ منی در کنگ ءَ شُما آزات بئت شاد بئت۔ آسودگ بئت ءُ آسرات بئت گُڑا من ءَ در کن اِت۔ من گُڈّی ئیں احمد اوں۔ سری روچانی احمد ءَ چہ اے مُلک آبات بوت۔ گُڑا گڈّی ئیں احمد ءَ اے پرشیت۔ من شُتاں۔ شمئے دل سارت بوت۔ شُما شات ءُ آبات بئت۔ اگاں خان ءِ درگیجگ شُمئے گڈّی ئیں واھگ انت۔ گُڑا بیا اِت۔ من روآں۔ من یک شپانکے ءِ گدان ءِ تہ ءَ نندآں۔ من ءَ یک بگجتے نان دنت۔ من ءَ یک مری ءُ بگٹی ءُ مگسی ءُ بادینی ءُ رخشانی یے جل اِیت۔ من ءَ مینگل ءُ محمد حسنی ءُ پرکائی یے وتی دمگانی شپانک گُڑا کنت۔ کہ نہ کنت۔ بچار میریں بلوچ۔ منی براھندگیں بلوچ مروچیگیں جاورانی تہ ءَ مارا تپاکی بکار انت۔ سگّ بکار انت۔ ءُ چہ کُلّاں گیش عقل بکار انت۔ کہ ما بگیر چہ عقل ءُ ھوش ءَ جنگ بئیں۔ کُشگ بئیں۔ مئے پیڑیانی کارپد جو جی سبک سندلی ءُ عئیبیں کار نہ بوتگ۔ مروچی من اگاں ملامت آں گُڑا شُما پہ وت دگہ خانے بیار اِت۔ احمد یار ءِ کوپگ نوں نزور انت۔ احمد یار اے بار ءِ گرانی ءَ زُرت نہ کنت۔ اولی احمد ئ ءِ تہ ءَ خانیت ءَ آئورت وھدیکہ چاکر اعظم دیم پہ پنجاب ءُ سندھ ءُ ھند ءَ شُت۔ کہ ایش ھم ھما رند ءُ لاشار ءِ دیم سیاھی ءَ وتی یک دومی ءِ جیڑہ اتنت۔ کہ ما برے جاور ءَ اھت۔ ءُ مروچی پرنگی۔ سردار ءُ نوابانی یک ٹولی یے پاد کُرتگ۔ تئی نواب بائی خان ءَ نہ منّ اِیت۔ تئی خاران ءِ نوشیروانی بگاوت ءِ سر ءَ بگاوت کنان انت۔ کہ اے جنگ ءِ تہ ءَ تو بہر زُرتگ۔ ترا یات انت۔ ترا شری یات انت۔ ءُ تئی لسبیلو ءِ جام وت ءَ را گُڑا پجی ءَ کماندارے ھیال کنت۔ نوں خان چے بہ کنت۔ آنکہ من زاناں کہ من سوب مند نہ باں۔ بلے من زان آں کہ مروچی منی نا پہ شُما الم انت۔ آنکہ من زان آں کہ بے سوبی منی بہت ءُ طالع انت۔ بلے منی نا چشکہ یک راجدپتری نہ یے چی ءَ کہ منی وتی یک آزاتیں درجگے بوتگ۔ ءُ مروچیگیں جاورانی تہ ءَ من آنکہ الھاق کُرتگ۔ بلے من وتی اے مُلک ءِ تہ ءَ برسیت۔ من اچ اے مُلک ءَ جتائی آنکہ نہ لوٹ آں بلے من وتی حقانی وتی شناست۔ ءُ وتی بیرک ءِ بُرزی ءَ لوٹ آں۔ کہ نہ لوٹ آں۔ تو پیسلہ بہ کن۔ چے من گناھے کنگ ءَ اوں۔ ءُ باز گْوش انت۔ کہ خان گنوک بوتگ۔ خان گنوک نہ انت۔ خان جاورانی جبر ءُ تہلی ءَ زانت۔ زہگ ءُ چُکے نہ انت۔ کہ مہ زانت۔ بلے خان ءَ کس پوہ بہ بیت۔ کہ خان چے لوٹ اِیت۔ خان اے مُلک ءِ تہ ءَ وتی وت واجہی ءَ لوٹ اِیت۔ بس میر مُراد جان۔ خان ءِ جست ءُ پُرس ءُ ھبر ءُ ھالاں یک پہ یک ءَ گوشداران اَت۔ کہ اے وش لسانیں گپانی تہ ءَ یک تُرسے ھم اَت۔ ءُ یک دلبڈی یے ھم اَت۔ یک سیتے ھم اَت۔ ءُ یک برکشانیں روچے ءِ اُمیتے ھم درا بوت۔ یک وابے ھم گندگ بوگ ءَ اَت۔ یک راستی یے ھم مان اَت۔ کہ وت نوں نہ زانت کہ آ خان میر احمد یار خان ءَ کُجام درجگ ءَ ایر بہ کنت۔ بے سوب ءُ باء دیوک۔ یا کہ کٹّ ءُ سوب ءِ واھند۔ خان ءِ گپانی تہ ءَ راجدپتر ءِ تہلی ءُ سوری مان اَت۔
ءُ دومی نیمگ ءَ ایشی تہ ءَ یک اُمیتے ھم ھست اَت۔ کہ مردم نہ زانت کہ کسے خان ءَ زیارت بہ کنت۔ دروت بہ دنت۔ یا کہ اچ یک کشگ ءُ کنک ءَ پاد بیئت ءُ پدا ھچ آئی نزینک ءَ مئیت۔ اے ھر دوئیں تضادانی درنیام ءَ خان ساڑی اَت۔ کہ بلکنا خان ءِ تضادآئی راجدپتر ءِ تضاد اتنت۔ چشکہ دومی جنگ عظیم ءَ رند قومی ریاستانی معنا ھما اَت۔ کہ آ ھندوستان ءُ پاکستان ءِ سر ءَ فٹ آیگ ءَ اَت۔ ءُ ایشانی درنیام ءَ یک قبائلی راجے ءِ قومی شناست جتا بوت نہ کُرت۔ آنکہ ھمے نوکیں ریاست ءِ تہ ءَ ایش بلکنا یاش وتی وت واجہی ءَ لوٹ اِیت۔ ایشی آئین ءُ دستور ءِ تہ ءَ۔ کہ وت اے نوکیں مُلک ءَ تنے وھدی یک دستور ءُ یک آئینے نیست اَت۔ پاکستان ءِ قرارداد منگی بیت۔ ءُ اے مُلک ءَ یک ریاستے جوڑ کنگ بیت۔ کہ وتی ڈنی کارانی ھاتر ءَ وتی رکھ ءِ ھاتر ءَ وتی کرنسی ءُ زرّ ءِ ھاتر ءَ ایش وفاق ءَ گوں یکے بیت۔ ءُ ایدگہ چیزانی تہ ءَ ایش وت مختار بیت۔ چے خان ھمے چیز لوٹ اِت۔ اگاں خان ھمے لوٹ اِت۔ گُڑا ایشی تہ ءَ ھرابی ءُ گندگی یے اَت۔
 ءُ پدا چشکہ چہ میر مُراد جان ءِ دپ ءَ در کپت۔
 بلے تئی اے گپّاں کسے نہ منّ اِیت۔ خان ساحب۔
 منی گپّاں نہ منوک نہ منّ انت۔ ءُ اگاں آ منی گپّاں نہ منّ انت۔ گُڑا منی پیسلہ ھم سک انت۔ ءُ من وتی کلوہ ءَ وفاق ءَ داتگ کہ منی الھاق آنکہ یک راستی یے۔ بلے اے نوکیں مُلک ءِ تہ ءَ مئے وتی شناست بہ بیت۔
 ءُ میر مُراد جان گچکی جست کُرت۔ بلے خان صاحب تو اے شرتاں ساری ءَ مان کُرت۔ کُرت۔ وھدے اے مُلک جوڑ بوگ ءَ اَت۔ ءُ آ وھد اگاں شرت ایر نہ بوت انت۔ گُڑا مروچی ایشانی چے جست۔
 ءُ خان صاحب چشکہ مہ زانت کہ چے پیم ءَ آ وتی گْوستگیں پیسلہاں چہ دلیل ءَ ثابت بہ کنت۔ گْوشت۔ منی شرت ھما زمانگ ءَ وتی جتائیں درجگ ءِ بارو ءَ اتنت۔ ءُ انوں ھم ھمیش انت۔ بلے وفاق نہ منّ اِیت۔ گُڑا نوں من دگہ چے بہ کناں۔ بگیر اچ ایشی کہ وت ءَ را جتا بہ کن آں۔
ایش بوت کنت۔
 بوت نہ کنت۔ خان میر احمد یار خان پہ دلجمی ءُ سرجمی گْوشان بوت۔ چشکہ آئرا وتی ھر گپّ ءِ سر ءَ اختیار ھست اَت۔ من زان آں جتائی بوت نہ کنت۔ من زان آں کہ ھون تچ اِیت۔ بلے دگہ چے راھے پشت کپتگ۔
 اے ھبر نوں دیری ئیں ھبرے۔ میر مُراد جان ترینت۔ نوں اے تباھی ءُ بربادی کار اِیت۔ مہلوک زیان بیت۔
 بلے وفاق ءِ تہ ءَ لہتے مردم منی گپانی ستاء کنان انت۔
 آ مردم تئی ءُ بلوچانی دُژمن انت۔ کہ اے پیم ءَ گْوشگ ءَ انت۔ چی ءَ کہ وفاق ءِ اے مردم کہ ترا اے راہ ءِ سر ءَ پہ روگ ءَ گْوشگ ءَ انت۔ گُڑا آیانی وتی یک ایجنڈایے ءُ مئے ھیال ءَ آ ترا یک ذریعہ یے جوڑ کنان انت۔ تا کہ پسات بہ بیت۔ ءُ اے پسات ءَ پد مارشل لاء آرگ بہ بیت۔ ءُ مارشل لاء اگاں آرگ بوت۔ گُڑا نہ تو مان ئے۔ ءُ نیکہ تئی واب۔ ھر شئے تار تبار بیت۔ ءُ پرش اِیت۔ پائدگ دگہ چست کن انت۔ ءُ تو ایوک مان ئے۔
 مارشل لاء نہ بیت۔ خان صاحب دلجمی ءِ تہ ءَ گْوشان بوت۔ چشکہ آئرا سکھت ءُ یکین بہ بیت۔ بلے مُراد جان گْوشان بوت۔
 بائد انت۔ کہ تو ھچ مہ کنت۔ تو بل کہ اے مُلک ءِ ھاکم چے پیم ءَ گوں وت ءَ مڑ انت۔ ترا وتی ھند ءُ علاقہ ءِ تعلیم ءُ علم۔ دولت ءُ نان ءُ پُچ ءَ ایدگہ دیمروئی ءِ کارانی تہ ءَ دیم ءَ روگی انت۔ تو گوں ھمے کاراں دلگوش بہ بو۔ بل کہ ھر چیز کنت۔ تئی ڈیھ نوں اے مُلک ءِ یک بہرے جوڑ بوتگ۔ ءُ ایش جتا بوت نہ کنت۔ ءُ نیکہ ترا کسے ایشی اجازہ دنت۔ ءُ نیکہ ایشی مئے وتی پائدگ ءُ سیت ءِ ھبرے۔ مئے کار تعلیم زانت۔ دیمروئی ءُ ترقی بہ بیت۔ مارا ساری ءَ گوں اے کْوھنگیں راج ءَ۔ وتی دلگوش ءَ کنگی انت۔ مئے دُژمن مئے کْوھنگیں رسم ءُ دود انت۔ نوکیں ریاست ءُ اے نوکیں مُلک ءِ تہ ءَ بلکنا ما چہ وتی کْوھنگیں جاوراں در بہ کپ ایں۔
 ءُ خان۔ میر مُراد جان گچکی ءَ ھورت ھورت ءَ چاران گْوشت۔
 ترا اے مُلک وت۔ چے وت ءَ در کنت۔
من ءَ باور نہ یات۔
پرچے۔ خان جست کُرت۔ ءُ میر مُراد پسو دیان بوت۔
 پمیشا کہ تو نوں اے مُلک ءِ بہرے ئے۔ ءُ اے دور قومی ریاستانی دور انت۔ نہ کہ لسانی۔ دود ءُ ربیدگی ءُ راجی جتائیانی۔
 بلے انونیں جدیدیں ریاستانی تہ ءَ لسانی۔ دود ءُ ربیدگی ءُ راجی ٹولی ساڑی ءُ موجود انت۔ کہ ایش وتی شناست ءَ لوٹ انت۔ وت مختاری لوٹ انت۔
 ءُ میر مُراد جان پسّو دات۔ نوکیں ءُ مزن ءُ مستریں جوڑ بوتگیں قومی ریاستانی تہ ءَ لسانی۔ گروھی۔ دود ربیدگی۔ ٹولیانی مسلہ مان اِیت۔ کہ نوں ایش نوکیں ریاست ءِ کارندگ ءُ کارست ءُ پیسلہانی سر ءَ انت۔ کہ آ چے پیم ءَ وتی تہ ءِ ھمے دود ربیدگی ءُ لسانی ویلاں دور کن انت۔ ءُ بلکنا اے نوکیں مُلک اے جیڑہانی راھے در بہ گیج اِیت۔
بلے من ءَ اُمیت نہ انت۔ خان سنجیدگ بوان گُشت ءُ میر مُراد جان گچکی جست کُرت۔
 پرچے۔
پمیشا کہ اے مُلک نوں وتی جوڑ کُرتگیں سروکانی ھبراں نہ زورگ ءَ انت۔ ءُ اد ءَ یک جاگیرداری ٹولی یے دراھتگ کہ ایش اے مُلک ءِ وتی جوڑ کُرتگیں راھبندانی سر ءَ برگ لوٹ اِیت۔ وھدیکہ ایشی سروک گوں عقل ءُ پہم ءَ کارگران انت۔ بلے جاگیردارطبقہ۔ وتی پائدگ ءُ سیتانی پریشانی انت۔ وت من ءَ محمد علی جناح سد رنداں گْوشتگ کہ اد ءَ برابری ءُ انساف بیت۔ بلے گوں محمد علی جناح ءِ چمانی نزّ کنگ ءَ جاگیردار ایشی ءَ نہ منّ انت۔ گُڑا بانداتے چے بیت۔
 تئی راہ ھمیش انت۔ کہ تو گوں مُلک ءِ ایدگہ بہرانی مردماں یکجاہ بہ بو ءُ پہ وتی حقاں لوٹ بہ کن۔
اُستمان گل ھمے گْوش اِیت۔
 بلکنا اُستمان گل شر گْوش اِیت۔ میر مُراد جان گچکی گْوشان بوت۔ ءُ اُستمان گل ءِ نام ءِ سر ءَ خان میر احمد یار خان غسہ ءِ تہ ءَ اھت گْوشت۔
 ایش دراہ۔ کمیونسٹ۔ سوشلسٹ۔ ءُ کانگریسی انت۔ منی وسّ اگاں بیت۔ گُڑا من ایشاں جیل ءِ تہ ءَ بہ دیاں۔
بلے خان ساحب۔ اُستمان گل تئی وتی پارٹی اَت۔ بندات ءَ۔
بلے نوں نہ انت۔ آ ترند ترند ءَ گْوشان بوت۔
 ءُ آ زمانگ ءَ تو ایشاں دِلی ءُ لاھور ءَ دیم دات کہ گوں کانگریسی ءَ گپ بجن انت۔ کہ آ زمانگ ءَ تو بلکنا دگہ چیزے لوٹ اِت۔ ءُ ایش پیلو نہ بوت۔ گُڑا تو نوں ایشاں چہ وت ءَ جتا ھیال کن ئے۔
میر مُراد جان گوں خان ءَ اِنکس ترندترند ءَ ٹک مہ ٹک گپ جنگ ءِ سر ءَ وت کمکیں ھجالت بوت۔ بلے خان ءِ پیشانی کرنچ نہ بوت۔ چشکہ وتی سیادی ءُ نزینکی ءِ سبب ءَ آ میر مُراد جان ءِ چٹ ءَ یلہ داتگ اَت۔ کہ آ ھر چنت کہ بروت۔ گُڑا بروت۔ یا بلکنا انشپی خان اِشکنگ لوٹ اِت۔ کہ مہلوک آئی پیسلہانی بارو ءَ چے ھیال کنان اتنت۔
پمیشا آ میر مُراد جان ءِ سوک ءُ زہریں ھبراں پہ ھوش ءُ دلجمی گوشداران بوت۔ ءُ میر مُراد جان دیمتر ءَ گْوشان بوت۔
 بلے اُستمان گل آزاتی نہ لوٹ اِیت۔ آ اے مُلک ءِ تہ ءَ یک راھبندے بدل کنگ لوٹ اِیت۔ کْوھنگیں راھبند ءِ جاہ ءَ نوکیں نظام ءُ راھبندے۔
 ایش اُستمان گل ءِ وتی واب انت۔ کہ کدی پیلو نہ بنت۔ بلوچستان ءِ تہ ءَ کمیونزم اھت نہ کنت۔ سوشلزم اھت نہ کنت۔
 گُڑا اد ءَ کُجام نظام کئیت۔ پدا سرداری۔ پدا جاگیرداری۔ پدا خانی۔
پمیشا تو نوں اُستمان گل من ءَ وت جاگیردار ءُ مزنیں سردار ءُ استھسال ءِ قوتے ھیال کنت۔
چے ھنچش نہ انت۔ خان صاحب کہ مروچی سردار جتا وتی حقانی جنگ ءِ تہ ءَ حکومت ءِ لِٹک ءَ بندوک انت۔ تئی خانی ءِ لوٹ گوں وفاق انت۔ ءُ اُستمان گل جمہوریت ءُ سوشلزم ءِ گپ جنان انت۔ کہ اے دراہ مپادانی جیڑہ انت۔ کہ اد ءَ بلو چ۔ پنجابی۔ سندھی۔ بنگالی۔ دراہ جاگیردارانی جنوک انت۔ ءُ اُستمان گل اے مُلک ءِ آئین ءُ دستور کہ تنے وھدی جوڑ نہ بوتگ۔ ٹاھینگ لوٹ اِیت۔ بلے ترقی پسندی ءِ سر ءَ۔
 ءُ خان صاحب گْوشت۔ اے دراہ واب انت۔
 بلکنا تئی نوں جتائی ءِ واھگ ھم واب انت۔ اُستمان گل گْوش اِیت۔
 من اُستمان گل ءَ ھندو ءُ کانگریس ءِ گماشتگ گْوش آں۔
 اے مُلک ءِ جاگیردار ھم ھمے گْوش انت۔ میر مُراد جان گْوشت۔ ءُ خان صاحب جست کُرت۔
 تئی نزد ءَ چے من راست نہ یاں۔ کہ من ایوک ءَ وتی مُلک ءَ لوٹ آں۔ نہ منّ کمیونزم۔ نہ سوشلزم ءُ نہ دگہ چیزے لوٹ آں۔ بس اسلام ءُ مئے مُلک۔
بلے اُستمان گل بلکنا گیشتر حقیقت پسند انت۔ کہ اے ڈیھ ءَ اے مُلک ءِ بہرے ھیال کنت۔ ءُ تو الھاق ءَ پد ھم آزاتی ءُ جتائی لوٹ ئے۔ اُستمان گل راجی انساف لوٹ اِیت۔ سرداری۔ جاگیرداری۔ ءُ خانی ءِ بدواہ انت۔ بدی دار انت۔ چے نوں ما دراہ اے مُلک ءَ مہ منّ ایں۔ ءُ ایشی ءَ گوں وتی ترقی پسندی ءَ سینگار مہ کن ایں۔
بلے مئے شناست۔ خان صاحب جست کُرت۔ ءُ میر مُراد جان پسّو دات۔
تئی شناست الھاق ءَ پد کُٹّ اِت۔
 بلے من اے پیم ءَ ھیال کن آں۔
 ءُ پدا ھر دو چُپ بوت انت۔ کہ مسیت ءِ دراج ءُ کشادگیں کوٹی ھر دوکاں چشکہ ویران ویران زانگ بوت۔ چشکہ ھدائی وتی گس انشپی چہ زند ءِ اُمیتاں ھورک ءُ ھالی اَت۔
میر مُراد جان چشکہ نا اُمیت بوت۔ ءُ پاد اھت ءُ خان صاحب ءِ دستان چُکّ اِت۔ ءُ گْوشت۔
 ما لوٹ ایں کہ مہلوک مہ مر اِیت۔ بیران مہ بیت۔ زیان مہ بیت۔ ءُ ھدا بہ کنت۔ کہ تئی پیسلہ چیزاں شر تر بہ کنت۔
 ءُ خان وتی ازلی ئیں بشکھندگی ءَ پد ءُ پد آران گْوشت۔
 منی بچ ھدا خیر کنت۔ ھر چیز شر بیت۔
 ءُ پدا میر مُراد جان گچکی در کپت۔ ءُ آ نہ زانت کہ اے سیاہ تہاریں شپ ءِ تہ ءَ کُجا بروت۔
وتی سانگ ءِ وشی ءَ شازادگ رامین مزنیں نان ءُ دعوتے وتی لوگ ءَ لوٹائینتگ اَت۔ ءُ وتی ماڑی ءِ کْوھنگیں بہر ءِ ھما مزنیں کوٹی ءِ تہ ءَ بندوبست کُرتگ اَت۔ کہ آئی روٹکی نیمگ ءَ کوہ ءُ پٹ درا بوت انت۔ ءُ جاندمی پہنات ءَ یک مزنیں باگے اَت۔ کہ ماڑی ءِ بُن ءَ نوں وڑ وڑیں پُھل ءُ گل رُستگ اتنت۔ کہ اچ آیاں نوں یک وشبویے گوات ءِ تہ ءَ تالان اَت۔ کہ ساری ءَ شازادگ ءِ ھیال اَت۔ کہ اے دعوت ءُ نان ءَ آ وتی بنگلہ ءِ کتبی نیمگ ءِ ھما مزنیں چمنی ءِ تہ ءَ بہ کنت۔ کہ آئی کاہ ءَ چہ ڈھاکہ ءَ لوٹگ بوتگ اَت۔ بلے پدا ھر کس ءَ ھبر اَت۔ کہ کلات ءِ گرماگ ءِ شپ ھم سارت ءُ سرد بنت گُڑا شر تر ھمیش اَت۔ کہ ایش تہ ءَ اڈ دَیگ بہ بیت۔ کہ داروگہ دُرّاؔ کہ شاھی ماھل ءُ ماڑی ءِ کاراں ابید آ شازادگ ءُ شازادیانی لوٹ اِتگیں نان ءُ دعوتاں ھم دست کُمک بوت۔ کہ رامین داروگہ ءِ دست کُمکی ءَ گپتگ اَت۔ ءُ آئی گْوشتن ءِ سر ءَ ھمے دعوت ءَ تہ ءَ کنگ ءِ پیسلہ کُرتگ اَت۔ کہ وت داروگہ دُرّاؔ یکدمے ایدگہ بُورچی ءُ خان ساماناں دومان ءُ رومائشت دیان چٹکان چٹک درشتگ اَت۔ کہ پدا کئیت ءُ چار اِیت۔ کہ ھر چیز وتی جاہ ءَ گوں شون ءُ شرپ بوان انت۔ کہ چہ دُرا ءِ ھیالداری ءِ رامین ءَ ھم تسلا بوتگ اَت۔ کہ چیز وتی پیم ءَ شر دیم ءَ روان اَت۔ آنکہ آئی ماس ھانی ھم ھمے نان ءُ دعوت ءِ ھیالداری ءَ کنان اَت۔ بلے ھانی گیشتروتی بوپ ءُ گالیانی سر ءَ نندوک چلیم کشان رامین ءِ سیر ءُ آروس ءِ تیاری ءِ تہ ءَ اَت۔ کہ آئی ایدیم آ دیم آئی مولد ءُ خدمتگار پرائی رومان گران اتنت۔ ءُ آرامین ءِ ھمے ھیال ءِ سر ءَ وش اَت۔ کہ آ پہ وتی سنگت ءُ دوستاں اے دعوت ءَ لوٹائیتگ اَت۔ چی ءَ کہ شاھی ماھل ءُ شاھی ماھل ءِ ھمسایگ ءُ دراھیں شازادگ ءُ شازادیانی دل ءُ دماگ ءِ سر ءَ آئیوکیں روچانی بابت ءَ یک تُرس ءُ یک بھیمے اَت۔ کہ اگاں مزن ءُ مستر ءُ ٹوہ ءُ آریپیں پیسلہ یے بوت۔ گُڑا آیانی اے آسودگی۔ وشی ءُ وشالی۔ دلجمی ءُ سوگئی کُجا روت۔ گوں آیاں چے بیت۔ خان ءِ ماھل ءُ ماڑی وتی جاہ ءَ مان اِیت۔ یا کہ ایش ڈھر اِیت۔ ءُ توپ ءُ گلولگانی توار ءِ تہ ءَ ھر چیز ھاک ءُ پُر بیت۔ اے سبزگ ءُ چمنی ءُ اے میوگی ئیں دْرچک ءُ اے پُھل ءُ گلاب ءُ چمبیلیانی بوہ گوں تپنکانی داروانی بوہ ءَ ھوار پدا زیان بنت۔ ءُ پدا ایوک ءَ سُہتگیں تر ءُ ھشکیں دارانی بوہ پونز ءِ تہ ءَ کئیت۔ ءُ ھر نیمگ ءَ مرگ ءُ برباتی ءُ ویرانی یے مان شان اِیت۔ کہ دُرا چیز فنا ءِ بگل ءَ فنا بوان واب کپ انت۔ ازلی ءُ ابدی ئیں واب۔
 ءُ اے تُرس ھانی ءِ دل ءَ چہ بازیں روچاں چہ ھما روچ ءَ وھدے خان وتی دراھیں دیوان ءُ ملاقاتاں کٹینت۔ ءُ کہ شپ ءُ روچ مسیت ءِ تہ ءَ بند اَت۔
 ءُ دومی نیمگ ءَ وتی مرد شازادگ میر حمل ءِ بُرز ءُ جہل بوئوکیں تب ءَ چاران آئرا تُرس آیان اَت۔ کہ نہ زان آں دیمتر ءَ چے بیت۔ چی ءَ کہ آئی مرد شازادگ میر حمل چہ خان ءِ جاوراں چشکہ تنک اھتگ اَت۔ ءُ آ چشکہ وتی جند ءِ یک راہ ءُ کشکے در کنگ لوٹ اِت۔ کہ ھانی ءَ وتی مرد شازادگ میر حمل ءِ جند ءِ پکر ءُ ھیالانی سر ءَ ھم تُرس آیان اَت۔ کہ نہ زان آں چہ خان صاحب ءِ پیسلہ ءَ ساری میر حمل چے پیسلہ یے کنت۔ آنکہ آ زانت کہ میر حمل خان صاحب ءِ مروچیگیں روچانی یک سکیں ءُ پھرشدتیں پیسلہ یے ءِ بدی دار ءُ بدواہ اَت۔ کہ آئی ھیال ءَ خان ءَ نوں الھاق ءِ پیسلہ کبول کنگی اَت۔ ءُ ھمے مُلک ءِ یک بہرے جوڑ بوگی اَت۔ بلے اگاں آئی ھیال ءَ خان صاحب ءَ یک دگہ مزن ءُ آریپیں ءُ ٹوھیں پیسلہ یے کنگی اَت۔ گُڑا اے پیسلہ شاھی ماھل ءِ مسیت ءِ تہ ءَ نندوک مراقبہ ءُ عبادت ءِ تہ ءَ نہ بوت۔ بلکنا دگہ جاھے بوت۔ ءُ میر حمل خان صاحب ءِ گومگو ءِ سر ءَ نہ وش ءُ نا اُمیت اَت۔ ءُ ھانی آئی جنین وتی مرد ءِ زانت ءُ زانشت ءَ پوہ بوت۔ زانت۔ ءُ آئی ھمے زانت آئرا پہ وت ءَ پہ وتی میر حمل ءَ۔ چہ کُلاں گیش پہ وتی بچ حسن رامین۔ بامن ءُ ھداداد ءَ پریشان کُرت۔ کہ اے دراہ ورنا وتی عمر ءِ ھما درجگ ءَ اتنت۔ کہ آیاں نوں زند ءِ تہ ءَ یک چیزے بوگی اَت۔ کہ وتی وانگ ءَ نوں آ ھلاس کُرتگ اَت۔ ءُ کلات ءَ نشتگ اَت۔ بلے آیانی ماس ھانی نہ زان آں پرچے تُرس اِت۔ چشکہ اے دراھیں وشی وھدی انت۔ چشکہ چیزاے پیم ءَ نہ بنت۔ چشکہ چیزاں بدل سدل بوگی اَت۔ ءُ چشکہ ھر چیز فنا ءِ بگل ءِ تہ ءَ روان اَت۔
 ءُ وھدے ھانی ءَ کہ یک دل ءِ درد داروکیں ماسے اَت۔ اے ھیال اھت انت۔ گُڑا آئرا ھول زُرت چشکہ آئی گین ءُ ساہ بند بہ بیت۔ چشکہ آ پہ وت دیم کوکار ءُ پریات بہ کنت۔
 ءُ وتی تُرس ءُ لرز ءُ دل ھولی ءِ سبب ءَ آ کدی کدی سیّد کلاگی بونگ ءِ تہ ءَ شُت۔ کہ سیدکلاگی ءِ بوگ کلات ءِ چمگ ءِ بُن ءَ مزن ءُ بزیں دْرچکانی بُن ءَ۔ کلات شار ءِ کتبی نیمگ ءَ اَت۔ ھموداں کہ کلات ءِ شار کُٹ اِت۔ ءُ کوہ ءِ بُٹ بنا بوت انت۔ ھموداں کہ شار ءِ لیوس کچک سراپ کنان بوت انت۔ ءُ شار ءِ ساہ داری ڈونڈ کپوک بوت انت۔ ءُ ھموداں کہ کلاگ کار کار کنان کدی بال کُرت انت۔ ءُ کدی بُن ءَ نشت انت۔ کہ سید چارپاسی کہ ڈہل ءُ کبّ اَت۔ گوں وتی دراجیں ریش ءُ سوزیں چمان ڈہل ڈہل بوان کلاگانی ھاتر ءَ دانگ دور دات کہ کلاگ آئرا دیست انت۔ گُڑا اچ آئی نہ تُرس اتنت۔ ءُ نیکہ بال کُرت انت۔ بلکنا بال کنان آئی کوپگاں نشت انت۔ یا کہ آئی پادگاں کپوکیں نان ءُ دھان ءِ دانگاں چنان بوت انت۔ ھنچوش کہ کپوت لائو بہ بنت گُڑا سید کلاگی اَت۔ ءُ کلات ءِ جنین آدم ءُ بازیں مرد اچ آئی ھکمت ءَ سک متاثر اتنت۔ کہ آ جنین آدمانی دل ءِ رازاں زانت ءُ کلاگانی لائو کنگ زانت۔ ءُ جنین آدماں دم ءُ دھوت کُرت۔ کہ مہلوک ءِ ھیال ءَ سیائیں علم ءِ پروش ءِ ھکمت ایوک ءَ گوں آئی ھست اَت۔ ءُ بدرو ءُ بدیں ھیالانی دم گوں آئی ھست اَت۔ پمیشا ھر جمعہ ءِ روچ ءَ سید کلاگی ءِ ھجرہ ءُ بونگ ءُ بُن زہگ ءُ زالبولانی مُچی یے دائم ءَ گندگ بوت۔ کہ وتی تاھیت ءُ چِٹّاں گران ءُ وش بوان آ برتر اتنت۔ چشکہ سید کلاگی پہ مُدامی آیانی وسوسگ ءُ واھماں چہ آیانی دل ءَ در بہ کنت۔
 ھانی اے نیام ءَ دوسے رنداں جمعہ ءِ روچ ءَ سید کلاگی ءِ ھجرہ ءَ شُتگ اَت۔ کہ آئی مولد ماھین۔ آئرا اود ءَ بُرتگ اَت۔ ءُ آئرا بازیں دم داتگ اَت۔ ءُ تاھیت پرماتگ اَت۔ کہ وتی شازادگانی گُٹ ءَ مان بہ گیج اِیت۔
 آئی دراھیں بچ اے چٹ ءُ تاھیتاں آنکہ چہ وتی ماس ءِ دستاں زُرتگ اَت۔ بلے پدا دور داتگ اَت۔ بلے ایوک ءَ رامین کہ چہ وتی ماس ءَ باز نزینک اَت۔ اے چِٹ ءُ تاھیتان پوش اِتگ اَت۔ کہ تاں مروچیگیں روچ ءَ آئی ماس ءِ داتگیں چٹ ءُ تاھیت آئی گور ءَ اَت۔ ءُ آئی ماس وش اَت۔ کہ ایش بلکنا ھمے تاھیت ءِ بُن ءُ سرا اَت۔ کہ رامین ءِ سانگ بوتگ اَت۔ ءُ رامین نوں انشپی پہ وتی دوست ءُ سنگتاں یک مزنیں دعوتے اڈ داتگ اَت۔ کہ چشیں وشیانی اڈ دَیگ چشکہ پرائی ماس ءِ دل ءَ ھولیں دلء یک سکھیں ءُ یکینے اتنت۔ ءُ انشپی آئی ماس باز وش اَت۔ کہ شاھی ماھل ءِ کِرّ ءُ گور ءِ دراھیں شازادگ اد ءَ مُچّ بوان اتنت۔ ءُ ھانی چشکہ دراھاں دست ءُ دیم کنان آیاں وش اھتک کنان اَت۔ کہ وتی ھمے وش آمد ءُ بر آمدگ ءِ وشیانی تہ ءَ آ چشکہ وتی ھما دراھیں وسوسگاں چہ دل ءَ بران اَت۔ کہ آئوکیں روچاں گوں شازادگاں چے پیش آیگ ءَ اَت۔ کہ خان صاحب وتی زند ءِ المیں پیسلہ ءِ تہ ءَ چے گْوشگ لوٹ اِیت۔ کہ گوں آئی ھمے المیں پیسلہ ءَ لکھ ءُ ھزارانی مردمانی کسمت۔ بہت ءُ طالع بندوک اتنت۔ آیانی باندات بندوک اَت۔ آیانی مرگ ءُ زند بندوک اَت۔ کہ خان صاحب ءِ یک پیسلہ یے لکھ ءُ ھزارانی مردمانی دیم ءَ سیاہ کُرت۔ ءُ آئی یک پیسلہ یے لکھ ءُ ھزاریں مردمانی دیم ءَ رُژنا ھم کُرت۔ بزاں چہ یک شازادگے ءَ بگرا تانکہ یک شپانک ءُ بگ جتے ءَ دراھیں مردمانی پیسلہ خان صاحب ءِ دست ءَ اتنت۔ کہ مروچی اے ڈیھ ءُ اے ھند ءُ اے گلزمین آئی یک پیسلہ یے ءَ مھتاج اَت۔ کہ راجدپتر ءِ چارراہ ءَ اوشتوک آئرا ھمے لکھ ءُ ھزاریں مردمانی پیسلہ ءَ گوں عقل ءُ ھوش کنگی اَت۔ ھانی ھیال کُرت۔ ءُ گوں ھمیشی آئرا سید کلاگی ءِ تاھیت ءُ دم ءُ دھوت ءِ ھیال آیان بوت۔ کہ بلکنا یک دگہ طاقت ءُ زورے ھم ھست اَت۔ کہ آ چیزاں چہ بدی ءَ رکھینت۔ آ چیزاں بنی آدمانی وتی دل ءِ واھگاں بنیات ءَ اڈ دات۔
 ءُ ھمے چیز انشپی رامین ءِ دعوت ءَ ھانی ءَ وش کنان اَت۔ ءُ آ انشپی وتی دل ءِ دراھیں وسوسگ ءُ واھماں چہ دل ءَ برگ لوٹ اِت۔ ءُ وتی بچانی وشیانی یک نا جتا بوئوکیں بہرے بوگ لوٹ اِت۔
 دومی نیمگ ءَ میر حمل گوں وتی بچاں اِنکس پکار نہ داشت کہ آ گیشتر آیاں آزات اِشتگ اَت۔ چشکہ آ وت یک آزاتیں زندے گْوازینتگ اَت۔ پرچا کہ خان ءِ ناکو ءُ ناکو زھتک بوگ ءِ سبب ءَ کدی پہ دل آ خان ءِ خانی ءَ کبول نہ کُرتگ اَت۔ کہ آئرا مُدام خان ءِ کارانی سر ءَ ایراد ھست اَت۔ کہ آ ایشرا گوں ھر کس ءَ پدّر نہ کُرت۔ بلے دل ءِ تہ ءَ آ خان ءِ کار ءُ کارستانی سر ءَ گر گشت ءُ زھرگ ءَ بوت۔ کہ نونیں جاورانی تہ ءَ آ چہ یک نیمگ ءَ لوٹ اِت۔ کہ خان یک سکیں پیسلہ یے مہ کنت۔ ءُ دومی نیمگ ءَ آ وتی جند ءِ سکیں پیسلہانی بارو ءَ پکر جنان اَت۔
 ءُ انشپی آ ءُ میر مُراد جان گچکی اُستمان گل ءِ سروک واجہ کارمیر بوھیر ءِ دیوان ءَ توک ءِ کشک ءَ در کپتگ اَت۔ کہ ھموداں واجہ کار بوھیر۔ واجہ کار شائر بیرم ءُ ایدگہ سنگت ساتھی وتاک اتنت۔
 ءُ انشپی چہ کُلاں مزنیں دل سارتی ءِ ھبر پہ ماس ھانی ءَ ایش اَت۔ کہ رامین ءِ وشیانی تہ ءَ ولیعہد شازادگ ھارون ھم اھتگ اَت۔ کہ وھدے شازادگ ھارون چہ پُھل ءُ گلابانی کسان کسانیں راہ ءُ دگاں روان گوں وزیر دربار خان بہادر عظیم خان ءُ داروگہ دُرّاؔ ءُ وتی براس شازادگ شامیر گوں آیان بوت۔ ءُ وھدے مولد ءُ خدمتگار ءَ روماں گروکیں مردم ولیعہد ھارون ءُ شازادگ شامیر ءِ آیگ ءِ ھال دات۔ گُڑا ھانی وتی چلیم اِشت ءُ تچان ءَ کاپر ءِ چیر ءَ اھت۔ ءُ ولیعہد ءِ سر ءَ دْروتے گپت۔ کہ ولیعہد آئرا دیست تو بشکھندگ بوت۔ ءُ وتی سر ءَ آئی دیم ءَ جہل کُرت۔ ءُ پدا وھدے آ وتی سر ءَ بُرز کُرت۔ تو ھانی ءِ دستاں دروت دات۔ ءُ وتی چماں ایر کُرت۔ چشکہ آ قران شریف ءَ دروگ بگر اَت۔
 ھانی شامیر ءِ سر ءَ دْروت گپت ءُ شازادگ شامیر آئی دستاں چُک اِت۔
تھرو ھانل ترا باز باز ھپتاد ءُ ھپت وار مبارک بہ بیت۔ کہ رامین ءِ سانگ گوں ناکو میر مُراد جان گچکی ءِ جنک مہناز ءَ بوتگ۔ ءُ ولیعہد وتی ھر دوئیں دستاں بے وتی گور ءَ بندان ءُ یک وارے پدا ھانی ءَ چاران دیمتر ءَ گْوشان بوت۔ ترا دگہ ھپتاد ءُ ھپت وار مبارک بہ بیت۔ کہ تئی جنک ءِ ھوری ءِ سانگ گوں ناکو مُراد جان ءِ بچ مزار ءَ بوتگ۔ باز وشی ءِ ھبرے۔
 ءُ ھمداں بہادر عظیم خان نیام ءَ کپت۔
 وت مہ وتی سانگ ءُ سانگبندی ءَ گیش وش بہتی چے بیت۔
ولیعہد خان بہادر ءِ نیمگ ءَ چاران بوتگ چشکہ بگْوش اِیت۔ کہ آئی ھانل ءِ مبارکی دَیگ ءِ کار ءِ تہ ءَ خان بہادر عظیم خان ءِ ھچ بہرے نہ اَت۔
پمیشا خان بہادر عظیم خان ھبر ءَ شموشان آ داروگہ دُرّاؔ ءِ پُشت ءَ روان بوت انت۔ کہ دُرّا پرایاں چشکہ راہ ساپ کنگ ءَ بہ بیت۔
وھدے ولیعہد تہ ءَ پُترت گُڑا اد ءَ لہتیں آئوکیں شازادگ کہ ساری ءَ اھتگ اَت۔ چہ بُن ءَ پاد اھت ءُ ولیعہد ءِ دستاں دْروت دات ءُ پُشتی روان بالشتانی پہنات ءَ چار زانو نشت انت۔
ولیعہد مزنیں کھڑکی ءِ بُن ءَ نشت کہ آئی پُشت ءَ ھما کھڑکی اَت۔ کہ اچ آئی کوہ درا بوت انت۔ بلے نوں شپ ءِ تہ ءَ کھڑکی ءِ پردگاں جنگ بوتگ اَت۔ کہ بُرز فانوس رُژنا اتنت۔ ءُ جہل سر ءَ سیاھیں ٹکانی گالی نمادار درا کنان اتنت۔ ءُ درا چُپ چُت نندوک اتنت۔
ھانی ولیعہد ءَ وش آمد کنان بوت۔
 تئی آیگ پمّا یک نیکیں پادرھے۔ منی چمّ سارت۔ دل وش کہ تو اھت ئے۔ تئی آیگ زان ئے۔ شازادگ پمن چنکس مزنیں ھبرے۔ چشکہ مروچی منی لوگ ءَ خان صاحب وت اھتگ۔ تئی پادگ پمن ءُ پہ منی بچان ءُ بچانی پسّ ءَ مبارکیں پاد بہ بنت۔ مروچی زان ئے۔ شازادگ من چنکس وش اوں۔ منی دل سارت بوتگ۔
 ءُ ولیعہد گْوشان بوت۔
تھرو ھان تئی بچانی وشی چو بزاں منی وتی وشی انت۔ شازادگ حسن۔ بامن۔ رامین ءُ ھداداد مئے وتی جان ءُ جگر انت۔ آخر تو کئے۔ شازادگ حمل کئے انت۔ چے خان صاحب یا کہ من وتی ھون ءِ بہرگ ءَ شموش آں۔ مئے نزینکی ءُ سیادی مروچیگیں نزینکی ءُ سیادی یے نہ انت۔ بلکنا ایش زمانگانی سیادی یے۔ خان صاحب کئی اولاد انت۔ چے آئی تہ ءَ گچکیانی ھون ھوار نہ انت۔ چے ما تئی مہراں نہ زان ایں۔ میر مُراد جان ءِ پِس اگاں گچکی یے بلے میر مُراد جان ءِ ماس کئے انت۔ چے مئے تھرو نہ انت۔ خان صاحب وھدے باث کنت۔ گُڑا میر مُراد جان ءِ پسّ ھدامرزی سفرخان ءَ مُدام یات کنت۔ منی ھیال ءَ من باز وش بوت۔ اوں۔ ءُ چہ خان صاحب ءِ نیمگ ءَ ھم شُمارا مبارک بہ بیت۔
 ولیعہد ھارون ءِ گپانی تہ ءَ چشکہ وتی پسّ خان صاحب ءِ وش لسانی ءُ شیرکنی ھور اَت۔ بلے آئی رنگ ءُ دروشم گیشتر زیبدار ءُ نمادار اَت۔ چشکہ پہک شازادگے اَت۔ ھما نرم ءُ نازرکیں دست۔ ھما بارگیں پونز ءُ وابیں چم ءُ پُراپیں پیشانیں کہ آئی دروشم ءُ شاھی ماھل ءِ تہ ءَ جنوکیں پرنگی شازادگانی عکس ءُ تسویرانی تہ ءَ ھچ پرکے نہ اَت۔ ایوک ءَ پرک ھمیش اَت۔ کہ آ پرنگ اتنت۔ ءُ ایش بلوچ۔ نیکہ ایدگہ دراھیں چیزانی تہ ءَ ولیعہد پرنگی یے زانگ بوت۔ چی ءَ کہ آئی ماس ءِ ھون چہ یک اعلیٰ خاندانے ءَ اَت۔ کہ وتی پاکی۔ سفائی۔ دروشم ءُ نندگ ءُ پاد آھگ ءِ تہ ءَ آ وَ راستی ولیعہد بوگ ءِ لائک اَت۔
 آ وتی گپّاں کرار کرار ءُ پہ عقل ءُ ھوش کنان اَت۔ کہ سیاھیں بروت آئی سہر ءُ اسپیتیں رنگ ءَ گیشتر براہ دار کنان اَت۔ کہ آئی مُود دراج پُشت ءَ گیسو اتنت۔ چشکہ زالبولانی مُود۔ آئی پاد ءُ دستانی ھڈ ءُ پلک دراج ءُ سک درا بوت انت۔ کہ بالاد ءِ تہ ءَ آ چہ وتی پِس ءَ بُرز اَت۔
 آ چہ کراچی ءَ ونتگ اَت۔ ءُ انگریزی زبان ءَ آ چہ وتی پِس ءَ گیشتر زانت۔ کہ آئی پِس گیشتر بلوچی ءُ فارسی لوز وتی انگریزی ءِ تہ ءَ مان کُرت، بلے ولیعہد ءِ انگریزی ھم ساف ءُ روژنا اَت۔ ءُ وھدے آ بلوچی یا کہ براھوی گپ جت تو انگریزی مان نہ کُرت۔ ءُ نیکہ انگریزی ءِ تہ ءَ بلوچی لوز ءُ ھرپ آئورت۔ آئرا ھم نوکیں موٹر ءُ گاڑی ءِ ھُب ءُ واھگ اَت۔ ءُ آ جامانی تہ ءَ سیر کُرتگ اَت۔ ءُ آئرا دو زہگ ھم ھست اَت۔
 آئی کسانیں براس شامیر وتی وانگ ءَ نیام ءَ یلہ داتگ اَت۔ ءُ گیشتر وتی ڈگار ءُ باگ ءُ زمینداری ءِ تہ ءَ مشکول اَت۔ ءُ وتی کد ءُ کاٹ ءِ تہ ءَ لس براھوی بچے درا بوت۔ چشکہ آ خان صاحب ءِ بچ مہ بیت۔ شازادگے مہ بیت۔
پدا ھانی خیرات ءُ ندر بوان چہ ولیعہد ءَ آئی یکیں گہار پری جان ءِ بابت ءَ جست کُرت۔ کہ آئی تنے وھدی سیر نہ بوتگ اَت۔
 ندر بوت اوں۔ پہ پری جان ءَ۔ اِشکنگ ءَ کہ آئی تب شر نہ انت۔ نوں چون انت۔ دیر انت۔ کہ من تئی ماس میرم جان ءُ پری جان ءَ نہ دیستگ۔ زان ئے۔ بچ ھر مردم گوں وتی کاراں اِنکس دست گٹ انت۔ کہ مردم ءَ وار نہ بیت۔ کہ یک زرے ڈن ءَ بروت۔ آنکہ مئے لوگ ءُ شاھی ماھل ءِ نیام ءَ ایوک ءَ یک دیوالے کہ مارا جتا کُرتگ۔ نیکہ مردم بہ لوٹ اِیت۔ گُڑا دمانی تہ ءَ دیوان بوت کنت۔ بلے منی وتی نابودی بگْوش ئے۔ یا کہ گس ءِ کار ءُ رومان کہ واک نہ کنت۔ کہ مردم در بکپ اِیت۔ یک دمے آرام ءُ پدا اے کار آ کار۔ آنکہ بی بی آنی کار چلیم کشگ انت۔ دگہ چے کاراں مولد ءُ خدمتگار کن انت۔ ما ھشک ءَ نندوک چلیم کشّ ایں یا کہ کسی ءِ گیبت ءُ گوشت خوری ءَ ابید دگہ چے زان آں۔ آ کھند اِت۔ ءُ بشکھندگ بوت۔ چشکہ آ ھر چیزے کہ گْوشگ ءَ اَت۔ گُڑا راست گْوشگ ءَ اَت۔
 ءُ ولیعہد بشکھندگ بوان ءَ وتی سیاھیں بروتاں دست جنان گْوشان بوت۔
 تھرو ئی ھاتر ءَ دراھیں شاھی ماھل پچ انت۔ تو بیا۔ ھر وھد کہ تئی دل لوٹ اِیت۔ پری جان نوں شکر انت۔ کمکیں گُٹے ھراب بوتگ۔
 ءُ ھانی نیام ءَ کپت۔ زان ئے۔ یک روچے من کایاں تئی ماس میرم جان ءَ گندآں۔ خان صاحب ءَ ھدا زندگ ءُ سلامت بہ کنت۔ کہ اے دراھیں قوم ءُ مُلک ءِ سر ءِ ساھگ انت۔ ھدا آئرا وشیں روچ مُراد ءَ بہ کنت۔ من کایاں ءُ پری جان ءَ پہ وتی بچ حسن ءَ برآں۔ پری جان زان ئے۔ دھوتکے۔ یک بتویے۔ ھدا آئرا وش بہ کنات۔ منی دل ءَ پُترتگ۔ من وت ءَ را تئی ماس بانک ءُ بی بی میرم جان ءِ دامن ءِ گرھن کن آں۔ بندآں۔ تانکہ من پری جان ءِ دست ءَ گوں وتی بچ حسن ءِ دست ءَ نہ داتگ۔ گُڑا منی دل ءَ دلبڈی نہ رس اِیت۔ من الم کایاں۔
ھانل ءِ گپّاں ولیعہد ایوک ءَ گوش داشت ءُ ھچ نہ گْوشت۔ چی ءَ کہ بلوچ براس وتی گہار ءِ سانگ ءُ سانگبندی ءِ بابت ءَ ھچ نہ گْوش اِیت۔ ءُ ولیعہد یک براسے اَت۔ ءُ یک بلوچ براسے اَت۔
 ءُ پدا ھانی پاد اھت ءُ دراھیں شازادگاں دست ءُ دیم کنان ءُ خیرات ءُ ندر بوان چہ کوٹی ءَ در کپت۔ کہ حسن ءُ ولیعہد چشکہ وت ءَ را چارت کُرت نہ کُرت۔ پرچا کہ ھانی ءِ گپ یک شرم ءُ یک شک ءُ یک ھیایے مان آئورتگ اَت۔ کہ اے شک ءُ اے مارشت بلوچی میار زانگ بوت۔ کہ بلکنا ایوک ءَ یک بلوچ ذاتے ایشرا مار اِت۔ ءُ زانت کہ وھدے آئی گہار ءِ سانگ ءُ سانگبندی ءِ گپ آئی دیم ءَ بیاھتین انت۔ چہ تھرو ھانی ءِ درآیگ ءَ پد شازادگانی نیام ءَ وتی گپ ءُ ھبر بنا بوت انت۔ ساری چشکہ تھرو ھانی ءِ ساڑی بوگ ءَ آ وتی گپّاں داشتگ اَت۔
 دراھیں مہمان اھتگ اَت۔ ایشانی تہ ءَ شازادگ سلمان اَت۔ کہ آ خان صاحب ءِ خاصیں مشیر شازادگ رھمن ءِ بچ اَت۔ ءُ خان صاحب ءِ گہار زہتک اَت۔ کہ خان صاحب لہتیں ماہ ساری ءَ آئرا وتی لندن ءِ تر ءُ تاب ءُ سیل ءُ سوادانی گپّاں جنان اَت۔ شازادگ سلمان کم گو ءُ فلسفہ دانے زانگ بوت۔ ءُ مروچی باندا آ ول ڈیورانٹ ءِ دودمان ءِ راجدپتر ءِ کتاب ءَ وانگ ءَ اَت۔ کہ خان صاحب کدی کدی آئرا لوٹائینت ءُ وتی کش ءَ نادینت۔ ءُ گوں آئی ول ڈیوراں ءُ ٹوائن لی ءِ بارو ءَ گپ جت۔ کہ وت خان صاحب ءَ راجدپتر ءِ کسہ ءُ آ زمانک دوست اتنت۔ کہ چہ کُلّاں گیش آ آئرلینڈ ءِ آئرشانی راجدپتر ءَ گوں مئیل داشت۔ کہ اگاں یورپ ءِ تہ ءَ کس قوم پرستے اَت۔ گُڑا آ آئرلینڈ قوم پرست اتنت۔ کہ پہ ءَ آ گوں انگریزاں مڑان اتنت۔
 ءُ اے دراھیں سرھالانی سر ءَ شازادگ سلمان گوں خان صاحب ءَ باث کُرتگ اَت۔ کہ خان صاحب آئی گپّاں باز ھورتی ءَ گوش داشت چشکہ آ وت ءَ چہ سلمان ءِ گپ ءُ ھالاں پوہ بہ کنت۔ ءُ ایش پہ سلمان وت یک مزنیں گران بہارئیں ھبرے اَت۔ کہ خان صاحب آئی گپّاں پہ سنجیدگی گوش دارگ ءَ اَت۔ کہ بندات ءَ سلمان وتی گپّاں اِنکس تالان ءُ تچک گوں خان صاحب ءَ نہ کُرت۔ چی ءَ کہ آ خان صاحب ءَ نہ ایوک ءَ وتی ھاکم بلکنا وتی ماما ءُ وتی پسّ ھیال کُرت۔ کہ خان صاحب ھر چنت کہ پہ مہلوک ھرابیں ھاکمے بوتیں۔ بلے پہ سلمان آ یک ھاکمے اَت۔ یک قومے ءِ بادشاہ اَت۔ ءُ آئی ھاکمی ءِ بندات چہ مروچاں چارسد سال ساری ءَ بنا بوتگ اَت۔ ءُ تنے وھدی جاری ءُ ساری اَت۔ کہ مروچاں چشکہ راجدپتر ءِ دکہ ءُ تیلانکانی تہ ءَ یک نوکیں بنداتے بوگی اَت۔ کہ چے آیاں گوں اے مُلک ءَ یکجاہ ءُ ھور بوگی اَت۔ ءُ وتی دراھیں گْوستگیں شناست ءُ ڈس ءَ زیان کنگی اَت۔ یا کہ وتی یک جتائیں درجگے ایر کنگی اَت۔ کہ سلمان ءِ ھیال ءَ چٹ جتائی چشکہ چرے مُلک ءَ بوت نہ کُرت۔ آنکہ یکّ وت مختاری ءُ وت واجہی لوٹ ءِ تہ ءَ چشکہ اے مُلک ءِ سر ءَ ایراد مہ بوتیں۔ کہ انوں نوکیں مُلک۔ خان ءِ ھاکمی ءِ دراھیں پد منتگیں یاتاں شموشگ لوٹ اِیت۔ ءُ آئرا نوکیں مُلک ءِ قومی ریاست ءِ تہ ءَ جم زانت۔ ءُ اے ھبر پہ خان ءَ عجب اَت۔ کہ نوں آنکہ آ الھاق ءِ سر ءَ اوشتاتگ اَت۔ بلے آ وتی یک جتائیں ھیثیتے۔ اے مُلک ءِ تہ ءَ لوٹ اِت۔ نہ کہ اچ آئی جتا۔ ءُ انونیں جاوراں گوں وفاق ءَ خان ءِ دیم پہ دیی ڈیک ورگ ءَ یک سکیں راہ ءُ کِشکے زورگ چشکہ المی اَت۔ ءُ سلمان گوں خان صاحب ھم تپاک اَت۔
نوں وتی کشک ءَ نندوکیں رامین ءَ گوں وتی لند ن۔ ویس فسٹر۔ ٹن ڈائوننگ اسٹریٹ ءِ ھالاں دیان اَت۔ آ رامین ءَ گْوشگ ءَ اَت۔ کہ زانئے یورپ چنکس ھواری ءُ زوھراں رند اے درجگ ءَ اھتگ اَت۔
 ءُ رامین کہ ناتجربہ کاریں ورنایے اَت۔ کہ آ کراچی ءِ یک انگریزی اسکولے ءَ سینئر کیمبرج ءَ چکاس ءُ وانگ ءَ ھم پیلو نہ کُرتگ اَت۔ ءُ وتی وانگ ءَ یلہ داتگ اَت۔ لندن ءِ بارو ءَ سلمان ءِ گپانی سر ءَ اِنکس دلگوش نہ اَت۔ چی ءَ کہ مروچی آئی تب گیشتر گوں مسکرہ ءُ ملنڈان اَت۔ ءُ آ ناگت ءَ ایدگہ شازادگانی دلگوش ءَ گوں وت ءَ کنان گْوشان بوت۔ ءُ دروازگ ءِ بُن ءَ اوشتوک داروگہ ءِ نیمگ ءَ اشارگ کنان لوٹ اِیت۔
 بچار اِت۔ براساں دوشی داروگہ دُرّاؔ گْوشگ ءَ اَت۔ کہ آ شاھی ماھل ءِ ڈنی پادکلاں جِنّے۔ دیستگ۔ شُمئے ھیال ءَ وت داروگہ ءِ جند جِنے نہ انت۔ آ شاھی ماھلے ءِ تہ ءَ تاں شپ نیمگ ءَ سراپ کنت۔ ءُ وتی ساھگ ءَ جِنے ھیال کنت۔ بلے زانت کہ زی من وت ءَ را چادر ءِ تہ ءَ پیڑ اِت۔ ءُ خفتن ءِ بانگ ءَ پد وھدے داروگہ دُرّاؔ شاھی ماڑی ءِ پاد کُلاں لک کپان اَت۔ گُڑا من آئی پُشت ءَ روان بوت اوں۔ ءُ وھدے آ منی ساھگ ءَ دیست تو زان ئے۔ آ چے کُرت۔ یک پوھاڑے جنان پہ وتی دیم جہِان بوت۔ ءُ پریات کنان بوت۔ اللہ جن۔ اللہ جن۔
 ءُ داروگہ دُرّاؔ گوں وتی مندریں بالاد ءُ پاگ ءُ کلا ءَ دروازگ ءِ بُن ءَ اوشتوک شازادگاں شربت ءُ آپ دیوکیں ایدگہ بیرہ ءُ نوکراں چاران بشکھندگ بوت۔ ءُ وت ءَ را دیمی کنان گْوشت۔ بلے شُما زادگ ءَ جست بکنت۔ کہ گْوستگیں جمعہ ءِ شپ گوں آئی چے بوت۔
 ءُ دُرّا شازادگ گوں ولیعہد ءَ ھوار رامین ءِ مسکرہ ءِ سر ءَ کندگ ءَ اتنت۔ نوں رامین ءَ گوں دلگوش بوت انت۔ ءُ ولیعہد کہ ماھول ءَ سنجیدگیں تب ءِ تہ ءَ اَت۔ نوں چہ رامین ءِ مسکرہ ءَ پد کھندان بوت۔ ءُ گوں رامین ءَ دلگوش بوت۔
 زاناں اگاں تو داروگہ دُرّاؔ ءَ تُرسینتگ گُڑا الم ءَ گوں تو ھم چیزے بوتگ۔
 ءُ داروگہ وتی سر ءَ ولیعہد ءِ نیمگ ءَ کمکیں جہل ءُ پدا بُرز کنان گْوشت۔
 ھو مئے سرانی ساھگ۔ اگاں واجہ کار ءِ وتی تُرسانی بابت من بگْوشاں گُڑا شُما رد راہ ھبکہ بئت۔ بلے مروچی واجہ کار ءِ وشی ءِ شپ انت۔ من ھچ نہ گْوش آں۔ داروگہ وت ءَ را ھنچش سُرینت چشکہ زالکارے شرم ءُ شکّ بہ کنت۔ کہ سلمان نوں لندن ءَ ویسٹ منسٹر ءُ ٹن ڈائوننگ اسٹریٹ۔ آئرا داروگہ ءِ سبک سندلیں ولی بدن سُرینگ دوست نہ بوت۔ ءُ آ وتی پیشانی ءَ وش بوان اتنت۔ تنے ھدّ ءَ کہ ولیعہد ھم ایشی تہ ءَ بہر زورگ ءَ اَت۔
 ءُ ولیعہدچہ رامین ءَ جست کُرت۔
بزاں چیزے ھست کہ داروگہ چشکہ گْوشگ ءَ انت۔ ءُ رامین وتی چمّاں پرپٹینان گْوشان بوت۔
 داروگہ دُرّاؔ ءَ اجازہ ھست کہ بگْوش اِیت۔ کہ جمعہ ءِ شپ گوں من چے بوتگ۔ بلے من زان آں کہ داروگہ چنکس تُرس اِیت۔
 ءُ داروگہ گْوشان بوت۔
واجہ کار گْوستگیں جمعہ ءِ شپ ءِ کسہ ءَ اگاں من بہ کن آں۔ گُڑا شُما وت زان اِت۔ کہ کئے چنکس تُرس اِت۔ ءُ کئے نہ تُرس اِت۔
 ءُ شازادگ رامین گْوشان بوت۔
 تو بگْوش تانکہ زانگ بہ بیت۔ بلے تئی تُرس ءِ ھبر من ءَ تنے وھدی یات انت۔
ایدگہ شازادگ ءُ مہمان گوں ولیعہد ءَ ھوار ءُ یکجاہ رامین ءُ داروگہ وت مہ وت ءِ گپ ءُ تران ءَ گوش داران چشکہ چس زوران اتنت۔ بلے داروگہ دُرّاؔ چشکہ داستو آیگ ءَ نہ اَت۔ زاناں شازادگ ءِ عزت ءَ دارگ لوٹ اِت۔ یا کہ ایش آئی وتی ھیال ءُ پکرانی وت گڑیں کسہ یے اَت۔ کہ آ نوں داستو آیگ نہ لوٹ اِیت۔
 ءُ پدا رامین گوں داروگہ ءَ دلگوش بوان گْوشت۔
دُرّا ترا لوڑی مندو ءِ کسہ یات انت۔ کہ آ چوں شپ ءَ تُرس اِیت۔ کہ آئی جنین آئرا پہ آپ دستے ءَ بارت۔
داروگہ زانت کہ شازادگ رامین چشکہ مجلس ءُ دیوان ءِ تہ ءَ کھندگ ءُ مسکرہ ءِ یک گواتے آرگ لوٹ اِت۔ کہ ساری ءَ داروگہ دُرّاؔ ءِ تُرس ءَ نوں لوڑی مندو ءِ شپ ءِ تُرس ءِ گپ درنیام ءَ چست کنگ بوتگ اَت۔ کہ شازادگ سلمان۔ شازادگ رامین ءِ ھمے سبک سندلیں ھبر ءِ سر ءَ وتی پیشانی ءَ کھریچ کنان بوتگ اَت۔ ءُ ھنچش لہتیں دگہ شازادگاں ھم چشکہ رامین ءِ مسکرہ ءُ ملنڈدوست آیگ ءَ نہ اتنت۔ آنکہ یک رندی مسکرہ ءُ ملنڈے پاد کُرتگ اَت۔ کہ ایش الم نہ اَت۔ کہ آ ایشرا دگہ دیم ءَ بُرتیں کہ نوں ولیعہد ھم وتی پیشانی ءَ کرنچ کُرتگ اَت۔ چشکہ آئرا ھم رامین ءِ سبک سندلیں ھبر دوست آیگ ءَ نہ اتنت۔
اسل ءَ رامین چہ ایدگہ شازادگاں اے سورت ءُ اے دروشم ءِ تہ ءَ بدل اَت۔ کہ آ باز وھداں ناگت ءُ ناگمانیں ھرکت کنان بوت۔ ءُ ھنچش زانگ بوت۔ چشکہ آ وت وتی عقل ءُ ھوش آنکہ ھست اَت۔ بلے نیست۔ اَت۔ چشکہ آئی شکست ءِ تہ ءَ یک بہرے چہ وتی جاھے جتا اَت۔ ھنچش بازیں شاتیرانی تہ ءَ بام ءِ سر ءَ شاتیرے جتا بہ بیت۔
 ءُ آئی ھمے ناگمانیں ھرکت شازادگ رامین ءِ شکست ءِ یک المیں بہرے اَت۔ کہ باز رنداں آ مہلوک ءَ مُچی ءِ تہ ءَ کمے سبک کنگ لوٹ اِت۔ ءُ درد دَیگ لوٹ اِت۔ ءُ آئرا دومیانی سر ءَ چہ یک جنگ ءِ چشکہ یک ھُب ءُ واھگے اَت۔ کہ اچ ایشی چشکہ وت ءَ را پاریز اِت۔ کُرت نہ کُرت۔ ءُ اگاں آ کسے را سک مہ جتیں ءُ چرئک مہ جتیں گُڑا آ وت ءَ را جہل ھیال کُرت۔ ءُ یکدم نا اُمیت ءُ کم گین بوت۔ چشکہ آئی تہ ءَ دمانی تہ ءَ ایدگراں بیزار کنگ ءُ دمانی تہ ءَ وت ءَ را درد ءُ بیزار دَیگ ءِ عنسر آئی شخصیت ءِ بہر اتنت۔ کہ باز رنداں آ گوں داروگہ دُرّاؔ چرس کشان بوت۔ چشکہ ولی ذات ءِ درد ءُ دولدوھریاں چہ دل ءَ بہ بارت۔ ءُ دومی نیمگ ءَ آئی تہ ءَ زانت ءُ سرپدی چہ ایدگہ شازادگاں چشکہ شر اَت۔ کہ آئرا باز مزنیں یاتگیری۔ ءُ ھافظہے داتگ اَت۔ کہ وتی گپ ءُ ھبرانی تہ ءَ آ داشت نہ بوت۔ ءُ یک کرار گپ جنان بوت۔ ءُ وتی ھم دیمیں مردم ءَ وتی ھبرانی سر ءَ کاہل کُرت۔
 ایدگہ شازادگ چہ رامین ءَ وت ءَ را دور داشت انت۔ کہ شازادگ سلمان ایوک ءَ آئرا دوست داشت بلے شازادگ سلمان آئی ناگت ءُ ناگمانیں سبکیں ھرکتانی سر ءَ پریشان بوت۔ چشکہ نوں آ وتی دیم ءَ کرنچ کنان اَت۔ کہ رامین ءِ مسکرہ ءُ ملنڈ آئرا دوست نہ بوت انت۔ ءُ نوں سلمان ھیال کنان اَت۔ کہ بلکنا وتی سانگ ءُ آروس ءَ پد رامین ءِ تہ ءَ بدل سدلے بئیت۔
 پدا ولیعہد ھارون پاد اھت کہ گوں آئی شامیر ھم پاد اھت پرچا کہ ولیعہد پہ لہتیں ساھتاں اد ءَ پہ تھرو ھانی ءِ دلبڈی ءَ اد ءَ اھتگ اَت۔ کہ وھدے ھانی ءَ ھال رست تو آ دروازگ ءِ بُن ءَ گندگ بوت۔ کہ ولیعہد ءَ دست ءُ دیم کنان سپارت۔ تئی اد ءَ ھمنکس آیگ پمن ءَ پہ میر حمل ءَ یک مزنیں دلبڈی یے۔ آنکہ من لوٹ اِت۔ کہ تو نان ھم ھمداں بوارتیں۔ بلے من زان آں کہ شُمئے کار ھم باز انت۔ بلے پمن ایش شادکامی ءُ وشی بھتی ءِ شپے کہ تو اد ءَ اھتگ ئے۔
 ءُ پدا ولیعہد ءِ در کپگ ءَ گوں ایدگہ شازادگ وتی دیوان ءُ مجلس ءِ تہ ءَ گیشتر آزات گندگ بوت انت۔
 ءُ دیوان پدا چہ مسکرہ ءُ ملنڈانی زعفرانی ءَ پد یک وارے دوارگ زند ءِ ھمروچیگیں دلدوھری ءُ دل کبابانی گپانی سر ءَ اھت ءُ اوشتات۔ کہ نوں دیوان ءِ دو بہر بوت انت۔ کہ یک بہرے حسن ءُ سلمان ءُ شاغاسی اسلم ءِ بچ مُراد اَت۔ کہ مُراد ءِ پِس خان صاحب ءِ کْوھنگیں شاغاسی یے اَت۔ کہ نوں لزیت کُرتگ اَت۔ کہ مُراد نوں دیم ءَ آیان اَت۔ کہ آئی ورنائیں دیم ءَ سیاھیں ریشے اَت۔ ءُ آئی سبز رنگیں ءُ ڈلگیں ھم مردم ءِ دل ءَ نشت انت۔ کہ آ مُدام یک پکر مندیں تبے ءِ تہ ءَ درا بوت۔ چشکہ اے دنیا آئرا درد دَیان بہ بیت۔ بلے خان صاحب ءِ دوستیں ورنایے اَت۔ کہ مُدام خان صاحب ءِ کش ءَ نندوک بوت۔ آ اِنکس نہ ونتگ اَت۔ بلے آ زانت گیش اَت۔
 ءُ دومی بہر ءِ تہ ءَ رامین۔ مراد۔ ءُ شازادگ سلطان اَت۔ کہ عمر ءِ تہ ءَ تنے وھدی کسان اَت۔ بلے ترند تب اَت۔ ءُ خان صاحب ءِ تھروزھتکے اَت۔ کہ شاھی ماھل ءِ تہ ءَ مزن بوتگ اَت۔ کہ آئی پِس دارلامرا ءِ باسکے اَت۔
 ءُ اے ھر دوکانی نیام ءَ باث بوان اَت۔ کہ چے خان صاحب گوں وفاق ءَ وتی الھاق ءِ سر ءَ یک ترندیں ءُ سکیں گامے بزور اِیت۔ یا کہ نرمیں۔
 شازادگ حسن۔ شازادگ سلمان ءُ شاغاسی اسلم ءِ بچ مُراد ءِ گْوشتن ھمیش اَت۔ خان صاحب باید انت۔ کہ گوں وفاق ءَ یک ترند ءُ سکیں گامے بزور اِیت۔ تانکہ وفاق خان صاحب ءِ گْوشت۔ نانی سر ءَ کار بہ کنت۔ نہ کہ خان صاحب چو نرمیں سنگے وفاق ءِ دپ ءَ آپ بیت۔
 ءُ دومی ٹولی ءِ ھیال اَت۔ کہ خان صاحب گوں وفاق ءَ وتی الھاق ءِ جست ءِ سر ءَ ھچ گپ مہ جنت ءُ یک طرف وتی جتائی ءِ ھبر ءِ سر ءَ بوشت اِیت۔ کہ اے درنیام ءِ راہ ءَ کشک گیشتر نُکسان دنت۔ پمیشا حسن وتی دستاں گوں چاپ جنان گْوشان بوت۔
 من نزد ءَ خان صاحب یک پیسلہ یے بہ کنت۔ تانکہ الھاق ءِ کار شری ءَ دیم ءَ بہ روت۔
 ءُ حسن ءِ ھمے جست ءِ سر ءَ رامین دیمی کنزان گْوشت۔
 چے تو تنے وھدی الھاق ءِ حق ءَ ئے۔
الھاق ساری ءَ بوتگ۔ الھاق ءَ بگیر گوں خان صاحب ءَ دگہ راہ نیست اَت۔ پمیشا الھاق ءِ بارو ءَ جست پہ مُدامی پیسلہ بوتگ۔ ءُ ایشرا خان صاحب زانت ءُ منّ اِیت۔ بلے نوں خان صاحب لوٹ اِیت۔ کہ الھاق ءَ پد چیزے مراعات ءُ چیزے گپ ءُ ھبر ھست انت۔ کہ گوں وفاق اے بارو ءَ گپ بہ بیت۔ ایشی تہ ءَ چے عیبے ھست اگاں چش بہ بیت۔
شازادگ سلمان کہ ھبراں گوشداران اَت۔ حسن ءِ دلیلانی پُشتی وانی کنان گْوشت۔
منی ھیال ءَ حسن راست گْوش اِیت۔ کہ الھاق بوتگ کہ نوں اے پدی بوت نہ کنت۔ ءُ خان صاحب الھاق ءَ منّ اِتگ ءُ دستخط کُرتگ۔ ءُ ایشی جار جنگ بوت۔ کہ نوں اے ڈیھ ءُ مُلک ءِ۔ قومی ریاست ءِ یک المیں بہرے کہ ایشی تہ ءَ ھچ شک نیست۔ بلے ما لوٹ ایں کہ مئے حق ءُ حقوق مارا بہ رساں۔
 ءُ رامین گوں وتی ترند ءُ تیزیں دلیلانی تہ ءَ شازادگ سلمان ءَ گڑھ کُرت۔
زاناں۔ تو ءُ تئی خان وتی ذاتی پیسلہاں مہلوک ءِ سر ءَ بہ لوجاں۔ ایش خان ءِ ذاتی پیسلہ یے بوت کنت۔ بلے ایشی تہ ءَ مہلوک ءِ پیسلہ ھور نہ انت۔ تو ءُ تئی خان دُزّ ءَ گوش اِت۔ دُزی بہ کن۔ ءُ واجہ ءَ گُش اِت۔ کہ ھیالداری بہ کن۔ اے دو رنگیں پالیسی چون دیم ءَ روت۔
 ءُ سلطان گْوشان بوت۔ من نہ زان آں کہ تئی وساھت ءُ بتل اد ءَ راست انت۔ خان نہ کہ دُزّ اَت۔ ءُ نیکہ دُز پال۔ خان ءِ گْوشگ انت۔ کہ پہ مہلوک ءَ چیزے بہ بیت۔
 ءُ رامین ترند ترند گْوشان بوت۔
 مہلوک الھاق ءِ حق ءَ نہ اَت۔ نیکہ دارالامرا ءُ نیکہ دارالعلوم۔ ایش خان ءِ پیسلہ اَت۔ اُلس ءُ اُستمان ءَ کس ءَ جست نہ کُرتگ۔
 تئی ھبر راست انت۔ سلمان گْوشان بوت۔ بلے خان صاحب ءِ شرت ھم ھست انت۔
 اے شرتانی دور نوں گْوستگ۔ اے شرت بائد انت۔ کہ ساری ءَ بوتین انت۔ الھاق ءِ وھداں۔ نہ نوں خان ءِ پیسلہانی بدل بوگ ءِ سر ءَ مہلوک پرچے بہ مر اِیت۔ مہلوک ءَ اگاں مرگ ءِ بوت۔ گُڑا وتی ڈول ءَ بہ بیت۔ رامین درّائینت۔ چشکہ گوں سلمان اے ھبر ءِ پسّو گون مہ بیت۔ گوشت۔
 منی ھیال ءَ ما خان صاحب ءَ یک موکہ یے بہ دئیں تانکہ آ یک شریں پیسلہ یے بہ کنت۔ ؛
سلمان گْوشان بوت۔ ءُ شازادگ حسن ایشی پُشتی وانی ءَ کنان بوت۔
 منی ھیال ءَ سلمان ءِ گْوشت۔ برحق انت۔ کہ خان صاحب ھر چیزے کہ کنگ ءَ انت۔ گُڑا مئے جمعی پائدگ ءُ سیت ءِ بارو ءَ کنگ ءَ انت۔
 ءُ مُراد کہ تنے وھدی چپ اَت۔ شازادگ حسن ءُ سلمان ءِ ھبراں گوں ھم تپاک بوت۔
 خان۔ اچ ما شر تر زانت کہ آئرا چے کنگی انت۔
شازادگ سلطان پسّو دیان بوت۔ بلے خان صاحب راجدپتر ءَ نہ زانت۔
 ءُ سلطان ءِ ھبرانی سر ءَ سلمان بشکھندگ بوان ءَ گوشت۔
 تئی ھیال ءَ خان صاحب اِنکس نا بزانتے اَت۔ کہ آ الھاق کُرتیں۔ اگاں آ الھاق مہ کُرتیں۔ گُڑا آئی سر ءَ اُرش بوت۔ ءُ خان ایشرا کُجا داشت کُرت۔
 ءُ رامین کھند اِت۔ گُڑا نوں چے خان صاحب ءَ الھاق ءَ پد کسے شرتانی اجازہ دنت۔
 بلے خان ءِ دلیل ھست انت۔
 راجدپتر ءِ تہ ءَ وتی دلیل انت۔ ایشی دلیل زور ءُ طاقت انت۔ رامین ترند ترند گْوشان بوت۔ ءُ سلمان گْوشت۔
 گُڑا ما دستاں بہ بنداں۔
 ما نہ گْوش ایں کہ مان دستاں بہ بنداں۔ بلے ما نہ گوشاں کہ تو وتی ذات ءِ مراعات ءُ ٹیکیانی ھاتر ءَ مہلوک ءَ بہ کُش۔
 چے تو خان صاحب ءَ وت گرزے ھیال کن ئے۔ مُراد ترند ترند جست کنان بوت۔
 منی ھیال ءَ ھنچش انت۔
 تو دروگ بندئے۔ مُراد گرّ ءُ جوش بوت۔ ءُ دیوان یک نوکیں تبے ءِ تہ ءَ بدل بوت۔ ءُ سلمان گْوشان بوت۔
 بلے مارا عقل ءُ دلیلاں بد دَیگی نہ انت۔ گرّ ءُ جوش شر نہ انت۔
مراد ءِ ناگتیں ترندی ءَ پد رامین چپ بوت۔ ءُ پدا مُراد چہ نان ءَ ساری ءَ اچ اداں در کپت۔ چشکہ آ زار گشتگ اَت۔ ءُ سلطان کھندان ءَ گْوشان بوت۔
 مئے ازلی ئیں زھرگ ءُ غسہ۔ اگاں اے غسہ مہ بوتیں۔ گُڑا ما بلکنا ساری ءَ قومے بوتین ایں۔ سلمان گْوشت۔ ءُ پدا نان اھت ءُ شازادگ نان وران بوت انت۔
 شاھی ماھل۔ کلات شار ءِ دمگی کنڈ ءَ کْوھنگیں میری ءَ جہل توک ءِ میتگ ءَ یک ریسگ ءُ بندوکیں گِسانی ردے چارمکنڈ چہ سوف۔ آڑو۔ گرنیھ ءِ ایدگہ میوگی ئیں دْرچکانی گڑھ اَت۔ کہ لوگ ءِ ٹین ءِ چادر ءَ گوں بندوکیں بام علاجے ءَ درا بوت۔ چی ءَ کہ چارمکنڈ اے گِس دْرچکانی نیام ءَ اَت۔ کہ وھدے کس تہ ءَ بہ شُتیں تو کاپر ءِ دیم ءَ یک چمنی یے اَت۔ ءُ پدا کٹاوگ کٹاوگی ئیں کاپرے درا بوت۔ کہ آئی سمینٹ ءِ فرش برکش دات ءُ آئی پُترگ ءِ کوٹی دراج ءُ براہ اَت۔ کہ اد ءَ بورچی خانگ ءَ یک مہمان خانگے اَت۔ کہ دو کوٹی ایشی چپّ ءَ ءُ دو کوٹی ایشی راست ءَ اوشتوک اتنت۔ ءُ یک کسانیں گیلری یے ایشاں یکجاہ ءَ ھوار کُرت۔ بنگلہ چپ ءُ ھاموش اَت۔ کہ ایشی تہ ءَ چپیں نیمگ ءَ بیرم ءُ بوھیر وتاک اتنت۔ ءُ ایشی راستیں نیمگ ءَ تاج خان ءُ پازل خان وتاک اتنت۔
 ءُ اے درا یک زمانگے شاھی ماھل ءِ تہ ءَ بوتگ اَت۔ خان صاحب ءِ روزی ءُ نمک ءَ وارتگ اَت۔ خان ءِ رزق ءِ سر ءَ مزن بوتگ اَت۔ خان صاحب ءِ ھرچ ءُ درچ ءِ سر ءَ علیگڑھ ءُ لاھور ءُ دلی تر ءُ تاب کُرتگ اَت۔ بلے نوں چہ خان صاحب ءَ جتا بوتگ اَت۔ چی ءَ کہ واجہ کاربوھیر ءِ سروکی ءَ آ وتی جند ءِ یک آزات ھیالتیں سیاسی پارٹی یے ٹاہینتگ اَت۔ کہ اے پاڑی چنائی ءَ وت خان کلات ءِ آشیرباد ءِ سر ءَ جوڑ کنگ بوتگ اَت۔ کہ آ زمانگ ءَ خان صاحب چہ کلات ءِ ورنایاں چیزے کار گرگ لوٹ اِت۔ کہ پرے ھاتر ءَ آ نوکیں ورنایانی یک پارٹی یے ٹاہینتگ اَت۔ یا کہ ورنا وت اے پارٹی ءَ جوڑ کُرتگ اَت۔ کہ ھر دوئیں سورتاں ایشاں خان صاحب ءِ آشیرباد حاصل اَت۔
 بلے نوں اے پارٹی خان ءَ چہ جتا بوتگ اَت۔ ھنچش چشکہ مئے ڈگار کروڑانی سال پیش چہ روچ ءَ جتا بوتگ اَت۔ یا ھنچش چشکہ سرمایہ دار کارکنوکیں پوریاگر وتی جند ءِ واھر کشی ءِ تہ ءَ چہ وت ءَ بیگانگ بیت۔ یا ھنچش چشکہ ھر آشوب ءُ انقلاب وتی جند ءِ بانزلاں وارت۔
 بلے راجدپتر ءِ بے رھمی ھمیش انت۔ راجدپتر ءِ جُہد ھمیش انت۔ کہ ھر چیز ایشی تہ ءَ چوسرف کپ اِیت۔ گُڑا آپ بیت۔ وھد دیم ءَ روت۔ زند دیم ءَ روت۔ کہ راجدپتر ءَ چشکہ ھچ مول ءُ مرادے نیست بگیر اچ ایشی کہ آ وت ءَ را پدّر بہ کنت۔ وت ءَ را بزانت۔ جنگانی تہ ءَ۔ جیڑھانی تہ ءَ۔ تضادانی تہ ءَ۔ چشکہ ایشی تہ ءَ شری ءُ گندگی۔ نیکی ءُ بدی۔ ءُ جوانی ءُ ھرابی ھچ نہ اَت۔ بگیر اچ ھمیشی کہ ایش وت ءَ را بزانت ءُ پدّر بہ کنت۔ آشکار بہ کنت۔ کہ ھر شے دیم ءَ بروت۔ ھر چیز ھرکت ءِ تہ ءَ بمان اِیت۔ بگیر اچ ایشی کہ جوانی چے انت۔ ھرابی چے انت۔ پرچا کہ راجدپتر ءِ چلشت ءِ تہ ءَ اخلاق۔ نیست نیکی نیست۔ گناہ ءُ ثواب ءِ چشکہ ھچ ھیالے نیست اَت۔ بگیر اچ ھمیشی کہ ایش دیم ءَ بروت۔ پُشت ءَ چکّ مہ جنت۔ بر مہ تر اِیت۔ ایشی نیکی۔ ایشی دیمی جُنزگ انت۔ ایشی پدی اوشتگ ایشی گناہ انت۔ ءُ ایشی کہ راستاں دست روگ ایشی ثواب انت۔ کہ ھر کس اے جُنزگ ءَ داشت گُڑا بزاں کہ آ دراھیں گناھاں وتی سر ءَ زُرت۔ ءُ بنی آدم چشکہ اے جنزگ ءِ تہ ءَ۔ راجدپتر ءِ جنزگ ءِ تہ ءَ یک کٹ پُتلی یے۔ یک ٹیمبویے۔ توک ءَ میتگ ءَ نندوکیں مردم بلکنا نوں چہ خان صاحب ءَ جتا راجدپتر ءِ بہر بوگ لوٹ اِت۔ چشکہ خان صاحب راجدپتر ءِ چلشت ءِ تہ ءَ یک درجگے ءَ اھتگ اَت۔ ءُ نوں دم بُرتگ اَت۔ یا اگاں دم نہ بُرتگ اَت۔ گُڑا کْوھن بوتگ اَت۔ یا کہ آئی لائکی ءُ گشاد نوں سست ءُ نزور کپتگ اَت۔ چشکہ نطشے ءِ گپتار ءَ وھدے یک مرد آئن ءُ آئن نزور کپان بیت۔ گُڑا یک دگہ نوکیں مردے آئن ءُ آئنے پیدا بیت۔ کہ گوں وتی طاقت ءُ توانائی۔ زانت ءُ پہم ءُ ھکمت ءَ راجدپتر ءِ بوجیگ ءِ گواتگراں پہ دگہ کشک ءُ پہ دگہ دمَگے ءَ بال دنت۔ کہ پدا زر ءِ گْورم ءُ چولانی سر ءَ روان اے بوجیگ پہ وتی یک دگہ راھے شوھاز کنت۔ پمیشا نوں توک ءِ میتگ ءَ آباتیں مردمانی واب دگر اتنت۔ ءُ اُستمان گل ءَ چشکہ کشک ءُ راھاں برگ لوٹ اِت۔
 بلے چشکہ آ چہ وت ءَ تُرس اِت۔ چہ وتی ڈنی چاگرد ءَ تُرس اِت۔ چشکہ آیانی ھمے تُرس ءُ لرز ءِ تہ ءَ یک سرام ءُ بھیمے مان اَت۔ کہ اے سرام ءُ بھیم آنکہ اگاں راجدپتر ءِ بہرے نہ اَت۔ بلے ایش ڈنمارک ءِ مفکر ءُ فلسفہ دان سورن کرکیگارڈ ءِ گوشتن ءِ۔ رو ءَ بنی آدم ءِ دل ءُ زرد ءَ گوں تعلق داشت کہ اے دروشم ءِ تہ ءَ دراھیں راجدپتر یک ذاتے ءِ تُرس ءُ لرز ءُ ھرز ءُ سرام ءَ گوں ھم سیادی کُرت۔ کہ دراھیں راجدپتر اگاں نادراھین ءُ ناگمانیں ءُ نہ زانتیں قوت ءُ طاقتانی آریپیں جبر ءِ تہ ءَ تچان اَت۔ گُڑا ایش وت ءَ را ایوک ءَ بنی آدم ءِ دل ءِ تہ ءَ پدّر کُرت۔ حضرت عیسیٰ ءِ دل ءِ تہ ءَ۔ حضرت محمد ءِ دل ءِ تہ ءَ۔ موسلے ءِ دل ءِ تہ ءَ۔ چی ءَ کہ ھر مردم چہ راجدپتر ءِ سرام ءُ بھیم ءَ چہ واکب نہ اَت۔ ءُ نیکہ آ وتی دل ءِ راجدپتر ءِ بھیم ءُ ھرز ءَ زانت ءُ نیکہ آئرا وتی ھمروچیگیں زند ءِ رومان ءُ رومائشت اے موکہ ءَ داتنت۔ کہ آ راجدپتر ءِ بھیم ءُ سرام ءِ معنا ءُ متلب ءَ بزانت۔ یا کہ گون ایشی دلگوش بہ بیت۔ کہ پریشی یک ھکمتے۔ یک زانتے۔ یک سرپدی ءُ پہمندگی یے بکار اَت۔ کہ کسے اگاں اِنکس مزنیں دل ءُ پکرے داشت گُڑا ایوک ءَ ھمے مردم راجدپتر ءِ بہر بوگ لوٹ اِت۔ کہ ایدگہ پشت کپت انت۔ کہ ایدگہ راجدپتر ءِ چلشت ءِ تہ ءَ گار ءُ زیان بوت انت۔ کہ ایوک ءَ پیروکار ءُ کاری بوت۔ کُرت انت۔ بلے زمانگ ساز بوت نہ کُرت انت۔ کہ زمانگ ساز ایوک ءَ ھما مردم اتنت۔ کہ آیانی وتی ذاتی گرذ ءُ لوٹ پہ لہتیں مادی ئیں چیزاں نہ اتنت۔ بلکنا آیانی دلگوش گوں ھما مول ءُ مراداں اتنت۔ کہ اے مول ءُ مُراد آنکہ ڈن ءَ ٹھوس سورت ءُ دروشم ءِ تہ ءَ نہ اتنت۔ بلے آیانی یعنے ھمے مول ءُ مرادانی مارگ ءُ مارشت آیانی ایوک ءَ وتی دل ءِ زرد ءِ تُرس ءُ لرز ءُ بھیم ءِ تہ ءَ بوت۔ کہ اے تُرس ءُ لرز ءُ بھیم سرام چہ لس تُرس ءَ چہ جتا اَت۔ کہ لس تُرس ءُ سرام ءِ تہ ءَ کسے چہ مردمی ءَ تُرس اِیت۔ چہ جن ءُ جاتویے ءَ تُرس اِیت۔ چہ سرکار ءَ تُرس اِیت۔ چہ وامدارے ءَ تُرس اِیت۔ بلے راجدپتر ءِ دیم ءَ تُرسگ چٹ جتائیں تُرسے اَت۔ کہ اے تُرس ءِ تہ ءَ یک دگہ پیمیں سرام ءُ بھیم مان اَت۔ کہ ایشی اولی نشانی ایش اَت۔ کہ وھدے یک ذاتے وت ءَ را ءُ راجدپتر ءَ چار اِت۔ تو راجدپتر ءِ آریپیں طاقت ءِ دیم ءَ آ وت ءَ را باز کسان ءُ گْونڈ ھیال کنان بوت۔ بلے ھمے کسانی ءُ گْونڈی ءِ تہ ءَ نہ زان آں پرچے یک ماروکیں دل ءَ اے مارشت بوت۔ کہ آئی بُن ءُ سر گوں یک ھنچشیں سرچمگے ءَ بندوک انت۔ کہ آئرا ھچ نامے نیست۔ ھچ رنگ ءُ نشانے نیست۔ ءُ ھچ تھام ءُ چسے نیست۔ بلے انگت ءَ اے چیزانی پُشت ءَ چیر انت۔ انگت ءَ اے چیزاں دیمی بران ءُ کنزان انت۔ ءُ انگت ءَ ایش ٹھوس سورت ءَ ساڑی نہ انت۔ بلے انگت ءَ کسے ایشی بہر بوگ لوٹ اِیت۔ چشکہ ایشی راستی ٹھوس چیزے بہ بیت۔
 پمیشا راجدپتر ءِ مول ءُ مُراد ءِ تہ ءَ یک دگہ پیمیں تُرس لرزے مان انت۔ کہ ایشرا ھما زان انت۔ کہ ھما کہ وتی تُرس ءُ لرز ءَ۔ وتی بھیم ءُ سرام ءَ راجدپتر ءِ چلشت ءِ تہ ءَ زانتگ ءُ چار اِتگ۔ کہ بلکنا یک سوفی یے۔ یک مردمے کہ ترک دنیا کُرتگ۔ گُڑا آ اِے بھیم ءُ سرام ءَ نہ زانت۔ پوہ نہ بیت۔ یا اگاں پوہ بہ بیت۔ گُڑا وت ءَ را یک دگہ مہر ءُ مھبتے ءِ تہ ءَ چیر دنت۔ بلے ایوک ءَ یک پیگامبرے یا کہ مروچیگیں یک سیاسی سروک ءُ یک ساچستی پکرے۔ یک آریپیں شائر ءُ شاہ نویس ءُ اِزمکارے ءُ یک مفکر ءُ یک فلسفہ دانے زانت ءُ پوہ بیت۔ کہ اے تُرس ءُ لرز ءِ متلب چے انت۔ کہ ایش وھدے کئیت گُڑا مردم چہ وتی مادی ئیں لوٹ ءُ گروراں ءُ وت گرذیاں بُرز بیت۔ کہ وتی لوگ ءَ آبات کنوکیں مردم کدی گوں راجدپتر ءَ ھم دیم بوت نہ کن انت۔ ءُ کدی ایشی تُرس ءُ لرز ءُ بھیم ءُ سرام ءَ پوہ نہ بنت۔ کہ ایش ایوک ءَ لہتیں مردمانی بہر ءَ کئیت۔ ءُ مروچی چشکہ توک ءِ میتگ ءَ۔ بنگلہ ءِ تہ ءَ نندوکیں اے مردم وتی ھمے راجدپتر ءِ لرز ءُ سرام گوں ھم دیم ءُ دیم پہ دیم ءُ چم بہ چم۔ ھما تُرس ءُ ھرذ ءَ تیوگی ءَ زانگ ءُ پوہ بوگ لوٹ اِت۔ کہ نوں ھمے تُرس ءُ لرز چشکہ آئوکیں روچاں آیانی سجہ ئیں زند ءَ گوں لچوک بوت۔ آیانی ھمراہ بوت۔ چہ جائیکہ آ بہ کٹ اِتیں یا باء بہ داتیں۔ چہ جائیکہ آسوب مند بوتیں۔ یا کہ گوں بے سوبی ءَ دوچار بوتیں۔ کہ نون چشکہ تاں مرک۔ آیانی زند ھمیش اَت۔ کہ اے تُرس ءِ تہ ءَ آیاں زندگ بوگی اَت۔ ھمے تُرس ءِ تہ ءَ آیاں مِرگی اَت۔
 ءُ چش پیسلہ کنگ یک سترائیں پیسلہ یے نہ اَت۔ بلکنا ایش سرانی سودایے اَت۔ بلے چشکہ توک ءِ اے رد ءَ ریسگ ءِ گس ءِ تہ ءَ نندوکیں مردم پیسلہ کُرتگ اَت۔ کہ نوں آیانی مروچیگیں ءُ آیانی گْوستگیں زند ءِ تہ ءَ یک پرکے اَت۔ ءُ باندات پہ آیاں یک وابے اَت۔ کہ اے واب چہ گْوستگیں دورانی سیاہ تہاریں گرانباری ءُ آیانی مروچیگیں روچ ءِ تُرس ءُ لرز ءَ گوں ھوار آیاں یک اُمیتے دیان اَت۔ کہ اگاں راستی ساڑی ءُ موجود اَت۔ گُڑا گْوستگیں سیاہ تہاریانی ذمہ واری زورگ ءُ مروچیگیں روچانی ھاتر ءَ ذمہ وار بوگ ءَ پہ وتی آزاتی ءَ کارمرز کنگ آیانی زند اَت۔ کہ اچ اے آزاتی ءَ کہ چہ یک راجدپتری تُرس ءُ لرزے پیداک اَت۔ آیانی زند ءِ دگہ ھچ معنا ءُ متلبے نہ اَت۔ ءُ ایش یک بیزانتیں راھے اَت۔
 دیگر شام ءُ پدا نوں شپ کرار کرار ودّان اَت۔ ءُ گوات ءِ یک وشیں چرگے چہ شیشہ ڈگار ءُ چہ دوہ دراں ءِ نیمگ ءَ آیان پژمردگ ءُ سُستیں دلاں زندگ کنان اَت۔ کہ تاں دیر چمنی ءِ تہ ءَ نندوک بیرم۔ بوھیر۔ تاج خان۔ ءُ پازل خان پہ نان ورگ ءَ چہ مزنیں کوٹی ءِ کشک ءَ تہ ءَ اھت انت۔ ءُ میز ءِ سر ءَ نان وارت انت۔
 بیرم ءُ بوھیر۔ تاج خان ءُ پازل خان۔ دیم پہ نندوک بوت انت۔ ءُ آیانی خدمتگار بشکو آیاں نان دات ءُ نان ءَ پدآ پہ سَوز چاھے ورگ ءَ پہ دوارگ میز ءِ سر ءَ ھنچش دیم پہ دیم نشت انت۔ ءُ کرار کرار چاء ءِ گلماں ایر بران بوت انت۔ چشکہ آیاں ھچ اشتاپی نہ اَت۔ پمیشا بوھیر دور دور ءَ گلم گران اَت۔ کہ گیشتر وھدے آ گپ جنان اَت۔ کہ اچ آئی گپّاں پدّر بوت۔ کہ چشکہ آ وتی ساری ءِ گپانی سر ءَ اچ ھموداں گران اَت۔ کہ اچ ھموداں آ ایشرا اِشتگ اَت۔
 بوھیر مروچی چہ ھر روچ ءَ ساری تر ءُ تازگ گندگ ءَ اھت۔ آئی مزنیں لپتیں پونز چہ دور ءَ آئی دیم ءَ درا بوت۔ ءُ آ چم ڈلگ ءُ زنڈ اتنت۔ ءُ پیشانی یے پراہ ءُ کشادگ اَت۔ ءُ نیام سر ءِ مودے نوں لُڑان ءُ کپان اتنت۔ کہ ساری ءَ آ وتی بروتاں ساھت بلے نوں آ بروت ایر کُرتگ اَت۔ ءُ براہ دار درا بوت۔
 آ پٹک نہ اَت۔ بلے چہ زنڈی ءَ آ کمکیں مندر درا بوت۔ آئی دیم ءَ شرم ءُ ھیا ءِ یک رعبے درا اَت۔ وھدیکہ آ کسے ءَ را اولی وار بہ دیستیں آ مُدام بشکھندگ اَت۔ ءُ وتی ھر گپ ءَ ھنچش پہ ماخولی ءُ سنجیدگی کنان بوت۔ چشکہ زندگانی پرائی یک باز سنجیدگیں کارے بہ بیت۔ کہ آ وتی دلگوش ءَ گوں ھر چیز ءَ کنگ لوٹ اِت۔ ءُ چہ ھر چیز ءَ چشکہ واکب بوگ لوٹ اِت۔ چشکہ اگاں آ زندگانی ءِ یک چیزے ءَ شموشت۔ گُڑا آ چو بزاں زند ءَ شموشت۔
چشکہ آ وتی زند ءِ تُرس ءُ ھرذ ءُ سرام ءُ بھیماں گوں زند ءَ دلگوشی ءِ تہ ءَ برگ لوٹ اِیت۔ بلے آ وتی ھر کار ءِ تہ ءَ سرجم ءُ دلجم اَت۔ چشکہ زند ءِ سر ءَ آئی گرپت سک ءُ زور آور اَت۔ لہتے سال ساری آ چہ علیگڑھ اھتگ اَت۔ ءُ گیشتر مہاتما گاندھی۔ جواھر لال نہرو۔ مولانا عبدالکلام آزات۔ ءُ پٹیل ءِ ھبراں دات ءُ لہتے ماہ ساری خان صاحب میر احمد یار خان آئرا ءُ بیرم ءَ دلی دیم داتگ اَت۔ تانکہ مسلمان ءُ بکّالانی بہر ءُ بانگ ءِ وھداں آیانی آیانی ونڈ آیاں بہ رس اِیت۔
 آ گیشتر گوش داشت ءُ وت کم گپ جت بلے وھدے گپ جت تو ایدگہ گوشداشت۔ سگریٹ ءِ کشگ ءَ آ نوک بنا کُرتگ اَت۔ کہ آ سگریٹ ءَ دور دور ءَ بلے ترند چِکّ اِت۔ آئی ورنائی ءِ سی سالانی تہ ءَ ھدا آئرا شریں جان دراھی یے داتگ اَت۔ کہ چہ کُلّاں مزنیں ھبر آئی سگ ءُ سینگ اَت۔ کہ آ کدی زھرگ ءُ غسہ ءِ تہ ءَ گندگ نہ بوت۔
 وتی ھبر ءَ کرار کرار دیمی بران گْوشان بوت۔
 بچار منی ھیال ءَ خان صاحب نوں پیرانوائک بوتگ ءُ اے ھما پکری ءُ دماغی ناجوڑی انت۔ کہ مردم چہ وتی جند ءِ تُرس ءَ ایدگرانی سر ءَ اُرش کنت۔ تانکہ آ رکھینگ بہ بیت۔ تانکہ آئی ھیالداری بہ بیت۔ کہ ھر پیرانوائک یک دگہ مزنیں اڑ ءُ جنجالے پاد کنت۔ چی ءَ کہ وتی جند ءِ ذات ءَ سوگہ کنگ ءِ اُمیت ءُ آرزو دومیانی زند ءَ خطرہ ءِ تہ ءَ دور دنت۔ گُڑا منی ھیال ایش یک باز پُھر ھطریں راھے کہ مروچاں خان صاحب ایشی سر ءَ روان انت۔ ءُ چہ پیرانوائک ءَ مردم ءِ تُرس گیش بنت چی ءَ کہ تو نہ زان ئے۔ کہ یکدمے ساری آ چے کُرتگ۔ ءُ دومی ساھت ءَ اچ آئی دست ءَ چے ءِ سرزد بیت۔ خان صاحب نوں یک ھنچشیں جنجالے ءِ تہ ءَ گٹ ءُ گرپتار انت۔ ءُ منی نزد ءَ خان صاحب اے نیام ءَ دو دگہ چیز کنت۔ یکے آ مئے سر ءَ یعنے اُستمان گل ءِ سر ءَ پابندی جنت۔ دومی مارا بندی جوڑ کنت۔ چی ءَ کہ منی دل ھمے گْوش اِیت۔ منی بردست ءِ ھڈّ ءِ ھمے پیش گوئی انت۔ کہ خان صاحب الم ءَ ھنچش کنت۔ چی ءَ کہ خان صاحب زیان کُرتگ۔ پرانی تہ ءَ ءُ شوھاز کنت۔ ئے۔ ھاکانی تہ ءَ۔ ھما پیسلہاں کہ آئرا دہ سال ساری کنگی اَت۔ آ مروچاں ایشی واباں گندگ ءَ اَت۔ ءُ اے پر ھطریں کشک ءُ راھے کہ خان صاحب ایشی سر ءَ روان انت۔ ءُ منی ھیال ءَ خان صاحب ءَ دراھیں چیزانی زانت ھست بید چہ راجدپتر ءِ چلشت ءَ۔ ءُ منی نزد ءَ خان صاحب ءَ راجدپتر ءِ ادراک نیست۔ ءُ اگاں آئرا ادراک بوتیں۔ گُڑا آ الھاق ءَ چہ ساری اے شرت ءُ شرائتاں پیش بہ کُرتیں۔ نوں کہ تو الھاق کُرت۔ گُڑا چون کل اِیت۔ تو جتا بہ بو۔ بوت نہ کنت۔ تئی الھاق نوں تئی کاگدی ئیں پیسلہ یے یا کہ تو الھاق مہ کُرتیں ءُ پہ سکیں نتیجگاں تیار بوتیں۔ بلے الھاق ءَ رند وفاق ءِ سر ءَ پریشر دور دَیگ ءُ لہتیں مراعات گرگ ءُ پہ مہلوک ءَ در بہ در کنگ ءُ جنگ ءُ کُشگ شریں ھبرے نہ انت۔ لس ءُ بیل ءُ یلان ءَ سنگتاں شُما وتی نپاد ءَ پتا اِت۔ کہ خان صاحب ءِ تُرس ءِ تہ ءَ ھر چیز بوت کنت۔
 ءُ وتی سگریٹ ءِ بُن ءَ پُردان ءِ تہ ءَ عت دیان آ کھندان بوت۔ کہ آئی مزنیں دپ ءُ زنڈی لُنٹانی سر ءَ یک پراہ ءُ کشادگیں بشکھندگی یے چاپ جنان بوت۔ چشکہ دراھیں ھطرہاں۔ زانگ ءَ ابید آ دلجم اَت۔ سرجم اَت۔ کہ گوں آئی ھر چیزے کہ بہ بیت۔ گُڑا آ پریشی واستہ تیار ءُ چاڑ کگ ءُ سرین بند اَت۔
پازل محمد نیام ءَ کپت۔
تو خان صاحب ءِ جتائی ءِ ھیال ءَ نہ منّ ئے۔
نہ میر بوھیر گوں سرجمی ءَ گْوشان بوت۔ ءُ پدا وتی ھبر ءَ گیشتر ساف کنان درشان کنان بوت۔ من خان صاحب ءِ جتائی ءَ نوں پمیشا نہ منّ آں کہ خان صاحب ءِ اے نیت ءُ ادراک باز کْوھن انت۔ ایشی وھد گْوستگ۔ ءُ تہر بوتگ۔ خان صاحب ءَ ھر چیزے کہ کنگی اَت۔ گُڑا ھما وھد ءُ ھما زمانگ ءَ کنگی اَت۔ وھدے ھندوستان ءُ پاکستان جوڑ بوگ ءَ اتنت۔ نوں پاکستان یک حقیقتے یک قومی ریاستے۔ ءُ یک جتائیں ملکے۔ دنیا ءِ نکشہ ءَ ایشی وتی آزاتیں ھیثیت ءُ درجگے۔ ءُ تو ایشی بہر بوتگ ئے۔ ءُ توں توپ ءُ ایٹم بمبانی زمانگ ءَ وتی ھیثیت ءَ جتا برجاہ داشت نہ کن ئے۔ یک قومی ءُ تمنی ڈیھے ھر چنت کہ یک ڈگارے ءِ واھند بہ بیت۔ آئرا زبان ءُ دود ربیدگ بہ بیت۔ آ جتا بوت نہ کنت۔ تانکہ آ قومی ریاست بوگ ءِ بازیں دگہ لوٹ ءُ گزراں پیلو مہ کنت۔ تانکہ ایشی تہ ءَ ھما لوٹ ءُ گزر نہ بوتگ انت۔ آ یک قبائلی راج ءُ چاگردے زانگ بیت۔ کہ اے تمنی ءُ قومی راج ءِ تہ ءَ سوشلائزیشن۔ بدل سدل۔ تعلیم زانت۔ ءُ جدید بوگ ءُ بدل آرگ ءِ جبزگ نیست۔ کہ ایش تاں قرنانی قرن یک جاھے ءَ اوشتوک انت۔ پمیشا ایشرا پہ وتی زند ءَ باز تہلیں حقیقتانی ھاتر ءَ منگی کپ اِیت۔ پاکستان آنکہ تہلیں حقیقتے۔ بلے حقیقتے ءُ ایشرا تو بہ من ئے۔ یا کہ مہ من ئے۔ ایش وت ءَ را اچ گُڑا منین اِیت۔ چی ءَ کہ طاقت ءِ دیم ءَ تو ھچ کُرت۔ نہ کن ئے۔ ءُ خان صاحب اے حقیقت ءَ الھاق ءِ سورت ءَ منّ اِتگ ءُ تسلیم کُرتگ۔ نوں جتائی بوت نہ کنت۔ جتائی ءِ روچ باز ساری ءَ تہر بوتگ۔ نوں مئے ءُ خان صاحب ءِ مزنیں اختلاف ھمیش انت۔ کہ ما جتائی نہ لوٹ اوں۔ بلے وتی حقاں لوٹ اوں۔ ءُ اے حق ءَ خان۔ سردار۔ نواب۔ جاگیردار۔ وڈیرہ ءُ چوھدری مارا دات نہ کنت۔ تانکہ ما اُلس ءِ جُہد ءَ چہ اے مُلک ءِ تہ ءَ یک جمہوریت۔ سوشلزم۔ ءُ راجی انساف ءِ یک دورے نہ آئورتگ۔ پمیشا نوں خان صاحب مارا کمیونسٹ گْوش اِیت۔ کہ ساری ءَ مارا جتائی پسند گْوشت۔ بوھیر دگہ سگریٹے لگینت ءُ یک ترندیں کشے دات ءُ گوں پازل خان ءَ دلگوش وتی ھبر ءَ دیمتر ءَ بران بوت۔ خان صاحب ھشیار ءُ لائکیں مردمے۔ آ زانت کہ مروچیگیں دورانی تہ ءَ کمیونزم۔ ءُ کمیونسٹ ءُ سوشلزم۔ باز مکروس لوز انت۔ کہ کسے را جنگ یا کہ کشگ بہ بیت۔ گُڑا آئرا کمیونسٹے بگْوش۔ ءُ وت ءَ را کار ءَ دربگیج۔ مروچی خان صاحب جتائی لوٹ اِیت۔ پہ کئے۔ چونیں آزاتی۔ ءُ چے ڈول ءَ آزاتی ءَ۔ آزاتی ءُ جتائی ءِ متلب اگاں ھما ساری ءِ خانی ءُ سرداری انت۔ گُڑا اچ اے آزاتی ءَ مارا بس انت۔ مروچی ما جتائی نہ لوٹ ایں بلکنا ما راجی بروبری لوٹ ایں مارا انساف بکار انت۔ اگاں پاکستان ءِ تہ ءَ یک پارٹی یے بیت۔ ءُ اے دراں بہ کنت۔ گُڑا من گوں ھما پارٹی ءَ روآں۔
پازل وتی کہ وتی عمر ءِ سی ءُ پنچمی سالان اَت۔ ءُ چہ بوھیر ءَ کمکیں مزن درا کُرت۔ بوھیر ءِ گپانی سر ءَ کمکیں چشکہ ھبکہ بوت۔ چی ءَ کہ پازل خان وت ءَ را یک قوم پرستے ھیال کُرت۔ کہ آئی ءِ اُمیت ءُ واھگانی سرچمگ آئی قوم اَت۔ کہ ایش تنے وھدی قومے جوڑ نہ بوتگ اَت۔ چی ءَ کہ ایش قبیلہانی تہ ءَ بہر اَت۔ بلے آئی واھگ ھمیش اَت۔ کہ ایش قومے بہ بیت۔ کہ خان صاحب ساری ءَ آئی اُمیتانی بُن ءُ بُنجاہ اَت۔ بلے نوں آ چہ خان صاحب ءَ نا اُمیت بوتگ اَت۔ کہ بوھیر ءُ بیرم ءِ ھمراہ بوتگ اَت۔ کہ بلکنا ایشی جُہد اے قوم ءَ دیم ءَ ببارت۔ بلے نوں بوھیر ءِ گپّاں چہ پدّر بوگ ءَ اَت۔ کہ چشکہ واجہ بوھیر گیشتر راجی انساف ءُ قومانی بروبری ءِ گپّاں ھمے مُلک ءِ تہ ءَ لوٹ اِیت۔ ءُ ایش پہ قوم پرستیں پازل خان ءَ یک نوکین ھبرے اَت۔ ءُ آ جست کنان بوت۔
 چے خان صاحب ءِ جتائی ءِ ھیال یک وابے۔
 ایش وابے۔ یک ھیالے۔ مروچیگیں جاورانی تہ ءَ۔ سسٹم ءُ نظریہانی گپ انت۔ تو رجعت پرستے ئے۔ کہ قدامت پرست یا کہ ترقی پسند۔ مارا گوں ترقی پسندیں قوتاں دیم ءَ روگی انت۔ نیکہ گوں رجعتی زور ءُ طاقتاں۔ خان ءُ آئی سردار۔ نواب ءُ ٹکری دراہ رجعتی ئیں قوت انت۔ قوم مئے المیں واھگ نہ انت۔ بلکنا مئے مزل ءِ یک درجگے یک پادکلے۔ مئے گُڈّی ئیں مزل راجی بروبری ءِ سر ءَ جوڑ بوئوکیں ھما نظام راھبند انت۔ کہ آ مارا سوشلزم۔ جمہوریت۔ ءُ گُڈّ سر ءَ کمیونزم ءِ نیمگ ءَ بارت۔
پازل خان چشکہ نا اُمیت بوان نیام کپت۔
 بلے مئے دراھیں واب پہ وتی قوم ءَ انت۔ چے اے واب اچ مئے واباں دوریں واب نہ انت۔
 ترا وتی نظریہ ءَ گوں پہک ھمراہ داری کنگی انت۔ کہ تئی نوں نجات ھمیشی تہ ءَ انت۔ اے مُلک ءِ تہ ءَ یک راجی انسافے۔ درا سندھی۔ بلوچ۔ پنجاپی۔ ءُ اوگان ءُ بنگالی یک سوشلسٹے راجے ءِ جتاجتائیں بہر انت۔ وت مختار انت۔ آیانی دود ءُ ربیدگ۔ آیانی رسم ءُ رواج ءُ آیانی زبان دراز اتنت۔ ءُ آیاں مذہبی آزاتی ھم ھست ءُ آیانی مالی وش ھالی چہ کُلاں ساری تر انت۔
میر بوھیر چشکہ وتی آئوکیں روچانی راھبندانی یک نکشہ یے پیش داشت کہ اے نکشہ ءُ عکس چشکہ ساری ءَ درا نہ بوت۔ بلے نوں کرار کرار خان صاحب ءُ آیانی درنیام ءَ یک دوری یے مزن بوان گیشتر کشاد ءُ جتا بوان اَت۔ گُڑا ھمے پیم ءَ میر بوھیر ءُ آیانی ھمرایانی پکر ءُ ھیال ھم بدل بوان اتنت۔ کہ نوں خان صاحب ھم دل گرپتگ بوتگ اَت۔ کہ کانگریز ءُ مسلم لیگ ھر دو پہ وت جتائیں مُلک ٹاھینتگ اَت۔ ءُ بلوچستان پاکستان ءِ بہر ءِ تہ ءَ اھتگ اَت۔ کہ نوں اے موسم ءُ رنگاں بازیں سال گْوستگ اَت۔ اے جست نوں ھلاس بوتگ اَت۔ ءُ کُٹ اِتگ اَت۔ کہ خان صاحب وتی جتائی ءِ وابانی تہ ءَ کہ ایشرا یک وارے پدا زندگ کنان اَت۔ پمیشا نوں اُستمان گل نیکہ مسلم لیک جوڑ بوتگ اَت۔ نیکہ کانگریس۔ بلکنا نوں ایش یک کْوھنگیں قبیلہ داری راجے ءِ یک ٹولی یے اَت۔ کہ وتی کْوھنگیں راج ءُ رسمانی دارگ ءَ پہ جُہد کنان چہ ریل ءُ پشت ءَ کپتگ اَت۔ ءُ نوکیں جاورانی تہ ءَ پرائی ھچ دگہ راھے بگیر اچ پشت نہ کپتگ اَت۔ کہ آ اے نوک جوڑ بوئوکیں مُلک ءَ بہ منّ اِیت۔ بلے ایشی تہ ءَ راجی انساف۔ جمہوریت۔ سوشلزم۔ ءِ ھبر ءَ دیم ءَ ببارت۔ وھدیکہ خان ساحبب وتی جتائی ءِ واب گندان اَت۔ ءُ اے جتائی ھم کْوھنگیں راجی چاگرد ءِ برجاہ دارگ ءِ واستہ ھست اَت۔ کہ اُستمان گل ءُ ایدگہ ترقی پسندیں ٹولی ایشی بدواہ ءُ مخالف اتنت۔
میر بوھیر چہ ھندوستان ءَ نوں پاکستان ءِ ترقی پسندیں پارٹیاں متاثر اَت۔ کہ چہ لہتیں سال ءَ آئی روآ بنگال۔ کراچی۔ لاھور۔ ءُ پشاور ءَ تیز ءُ ترند بوتگ اَت۔ ءُ آئی پکر بدل بوتگ اَت۔ بلے سنگتانی تہ ءَ پازل خان ءَ چشکہ میر بوھیر ءِ اے بدل سدلی دوست نہ اھتگ اَت۔ کہ آ چہ بوھیر وتی قوم دوستی ءِ اُمیت کنان اَت۔ کہ نوں میر بوھیر قوم دوستی ءِ جاہ ءَ گوں نظریہ ءُ گوں پکراں آئرابندان اَت۔ کہ پازل خان ءِ ھاتر ءَ ایش یک دوریں ھبرے اَت۔ پمیشا آ چہ بوھیر ءَ واردم ءَ جست کنان وت ءَ را سرپد کنگ ءِ لوٹ اِت۔ کہ آخر میرصاحب ءِ پکرانی تہ ءَ اے بدلی سدلی چہ کُجا بندات بوتگ اَت۔ میر پازل خان وت چہ شال ءِ سنڈیمن ھائی اسکول ءَ وتی میٹرک ءِ چکاس پاس کُرتگ اَت۔ ءُ رند ءَ شال ءِ تہ ءَ نوک نوک ٹاھینوکیں بس۔ سروس ءِ تہ ءَ مُنشی بوتگ اَت۔ ءُ پدا وتی اے نوکری ءَ یلہ داتگ اَت۔ ءُ فروٹ مارکیٹ ءِ تہ ءَ فروٹانی واپارکنوکیں سیٹھ ءِ منُشی بوتگ اَت۔ ءُ پدا شال ءِ تہ ءَ مال گزاری ءِ مھکمہ ءِ تہ ءَ بابو بوتگ اَت۔ کہ آ زمانگ ءَ نائب تھسیلداری ءُ تھسیلداری وانوکانی چشکہ یک مزنیں واھگے اَت۔ گُڑا آ چہ بابوگری ءَ رند نائب تھسیلداری بوتگ اَت۔ ءُ ھمیشی تہ ءَ چشکہ وش ءُ وشال بوتگ اَت۔
بلے پازل خان ءِ تہ ءَ یک لائکی یے ایش اَت۔ کہ آئرا وانگ ءِ حُب ھست اَت۔ ءُ آ برسغیر ءِ نوشتہ کنوکیں مردمانی بابت ءَ وانان بوتگ اَت۔ ءُ آئرا ھم چش ایدگہ ورنایاں برسغیر ءِ تہ ءَ چست بوئوکیں زرمبشتانی گوات وتی نیمگ ءَ چِک اِتگ اَت۔ ءُ نواب یوسف عزیز مگسی ءِ شائری ءُ مضموناں لاھور ءَ چاپ ءُ شنگ بوئوکیں ماھتاک ءُ ھالتاکاں وانان بوتگ اَت۔ کہ آئرا ھم وتی قوم پرستی ءِ درشان کنگ ءِ ھُب ءُ واھگ بوتگ اَت۔ کہ چہ ملتان ءَ چہ لاھور ءَ درآئوکیں ماھتاکانی تہ ءَ وتی نوشتہ کنوکیں سرھال پہ چھاپگ ءَ راہ داتگ اَت۔ کہ نہ زاناں ایش چھاپ ءُ شنگ بوتگ اَت۔ یا کہ نہ بوتگ اَت۔ بلے پازل خان ءِ ھاتر ءَ ایش آئی قوم پرستی ءِ یک نوکیں حُب ءُ واھگے اَت۔ کہ آ ایشرا دیم ءَ برگ لوٹ اِت۔
شال ءِ نائب تھسیلداری رند ءَ آئرا دوست نہ یات۔ ھنچش چشکہ آئرا وتی بسانی منشی گری یا کہ پدا فروٹ مارکیٹی ءُ دپتر ءِ بابوگری ءُ منشی گری دوست نہ اھتگ اَت۔ گُڑا آ نوں آئرا نائب تھسیلداری ءِ ھم ھُب ءُ واھگ چشکہ نیست اَت۔
 بلے اے رندی آ وتی پرنگیانی نظام ءِ تہ ءَ کار کنگ ءَ یلہ دات ءُ خان قلات ءِ قلات اسٹیٹس یونین ءِ تہ ءَ بھرتی بوت۔ کہ اد ءَ گوں شائر بیرم۔ ءَ کار کُرت۔ کہ بیرم وت خان صاحب ءِ مسطفی اَت۔ ءُ بیرم ءِ نزینک بوئگ ءِ متلب بوھیر ءُ تاج خان ءِ نزینکی بوت۔ ءُ آ ھمے سنگتانی بہر جوڑ بوت۔ ءُ پدا وتی نائب تھسیلداری ءَ یلہ دات۔ ءُ اُستمان گل ءِ سیاست ءِ تہ ءَ مان کپت۔
 پازل خان ءِ ھیال سک باز قدامت پرستیں ھیال اتنت۔ کہ قوم ءِ ھیال ءَ آ چشکہ پہ وت یک مذہبی ئیں ھیال ءُ پکرے جوڑ کُرتگ اَت۔ چشکہ دنیا ءِ تہ ءَ ھمے یکیں ھیال یک سرجمیں ھیالے اَت۔
 آنکہ چہ وتی قوم پرستی ءِ ھیال ءُ پکراں ساری پازل خان وتی نوک ورنائی ءِ تہ ءَ چہ مذہب ءَ ھم باز نزینک بوتگ اَت۔ کہ شپ ءُ روچ وتی پنچ وھد ءِ نماز ءَ وتی میتگ ءِ مسیت ءَ کنان بوتگ اَت۔ ءُ باز وھداں مُلا ءِ بانگ ھم وت داتگ اَت۔ ءُ وتی روچگ کدی نہ وارتگ اَت۔
 بلے شال ءِ تہ ءَ آیگ ءَ رند چشکہ آ چہ وتی مذہبی پکراں دور بوان بوت۔ کہ نوں آئرا سیاست ءِ گوات مولشت دیان بوت۔ ءُ سیاست ءِ تہ ءَ قوم ءِ ھیال چشکہ آئرا چہ کُلیں ھیالاں گیشتر دوست بوت۔ ءُ پہ قوم ءِ ھاتر ءَ آ یک سادگیں زندے گْوازینان بوت۔ کہ وتی لیوس ءُ خوراک ءُ وردن ءَ ھم سادگ کُرت۔ ءُ وت ءَ را چہ زند ءِ ایدگہ آسودگی ءُ آسراتیاں دور دارگ ءِ سر ءَ پہر بندان بوت۔ چی ءَ کہ آئی ھیال ءَ اگاں آئی قوم چہ زند ءِ بنیاتی ئیں آسراتی ءُ آسودگیاں زبہر اَت۔ گُڑا ایش آئرا ھم زیب نہ دات کہ آ وت عیش ءُ عشرت ءِ تہ ءَ زندبہ گْوازین اِیت۔ ءُ آئی قوم گُژن ءُ تھُن ءَ مران بہ بیت۔
آئی ھمے قدامت پرستیں قوم پرستی آئرا آنکہ چہ بیرم ءَ نزینک کُرتگ اَت۔ کہ بیرم پازل خان ءِ قدامت پرستی ءَ اِنکس دل ءَ نہ کُرت۔ ءُ اچ آئی گیشتر اُمیت ھم نہ داشت۔ پرچا کہ بیرم ءَ پازل خان وت چہ یک میتگے ءَ تعلق داشتاں۔ ءُ بیرم پازل خان ءِ کہول ءُ کالہ ءُ خاندان ءِ بارو ءَ ھم زانت۔ کہ پازل خان نہ سردارے اَت۔ نیکہ سردار خیلے اَت۔ آنکہ آئی تعلقداری چہ یک شریں قبیلہ یے ءَ ھست اَت۔ بلے آ ایدگہ بُرزیں ءُ بالائیں ھاندان ءُ کہولاں تعلقداری نہ داشت کہ آ لس بلوچے اَت۔ کہ وت بیرم ءُ بوھیر ءُ تاج خان لس بلوچ نہ اتنت۔ بلکنا یا کہ آ وت سردار خیل اتنت۔ یا کہ چہ سرداران نزینکیں سیادی۔ چشکہ واجہ کار بوھیر وت سردارے نہ اَت۔ بلے آئی ناکو سردارے اَت۔ بزاں سرداری آیانی وتی جند ءِ لوگ ءِ خدمتگار ءُ مولدے اَت۔
 ءُ ھنچش واجہ کار بیرم اَت۔ وت سردارے نہ اَت۔ بلے آئی وتی جند ءِ کہول سرداری ءِ دعوے گر اَت۔ کہ بازیں پشت ساری چشکہ سرداری بیرم ءِ پیرک ءُ بُن پیرک ءِ دست ءَ اھتگ اَت۔ کہ رند ءَ وتی ناکو ءُ ناکو زھتک گری ءِ دشمنداری ءِ تہ ءَ سرداری۔ چہ آیاں دور بوتگ اَت۔ ءُ آیانی ناکو زھتکانی دست ءَ اھتگ اَت۔ کہ نوں آ وت سردار نہ اتنت۔ بلے آیانی کہول سردارانی اَت۔ ءُ آ تنے وھدی بلکنا لاشعوری سورت ءَ وت ءَ را سردار ھیال کُرت۔ آنکہ بیرم نوں شائری پڑ ءَ دراھتگ اَت۔ ءُ وتی ناکو ءُ ناکو زھتکانی ءُ ایدگہ خاندان ءُ کہول ءِ سرداری ءِ دعویٰے ءُ لوٹاں بے بنیات ءُ بے معنا کنان بوتگ اَت۔ پرچا کہ سیاسی جاورانی تہ ءَ۔ یک قومے جوڑ بوگ ءِ جاورانی تہ ءَ۔ سردار سرداری ءُ نوابی ءِ دراھیں ھیال پہ بیرم ءَ پوک زانگ بوت انت۔ بلے آئی وتی خاندان ءُ کہول تنے وھدی وتی سرداری ءِ دعویٰے گر اَت۔
 ءُ ھمے ھال واجہ کار تاج خان ئیگ اَت۔ کہ آ قوم ءِ مستریں راجدپتر نویس وت ءَ را زانت ءُ چہ علیگڑھ ءَ ونتگ اَت۔ بلے آئی پِس سردارے بوتگ اَت۔ گُڑا آ وتی سرداری ءِ سر ءَ پہر بست ءُ وت ءَ را سردار تاج خان نوشتہ کُرت۔
 بلے چشکہ شیسکپئر گْوشتگ کہ یک نام ءِ تہ ءَ چے ھست۔ ءُ نوں اے مردم کہ وت سردار۔ سردارزادگ ءُ سردار خیل اتنت۔ گُڑا ایوک ءَ ھمے ھمے مردم مروچی سیاست ءِ پڑ ءَ ھم دیمی اتنت۔ کہ لس مردم ءَ چشکہ اے ھاجت نہ اَت۔ کہ آ یکدم اِنکس بُرز بیاتیں۔
 ءُ چہ لس مردماں نوں چشکہ ایوک ءَ پازل خان گوں تمنی زند ءِ سروکاں ھوار ءُ یکجاہ بوتگ اَت۔ کہ آ وت ءَ را ایوک ءَ قومے ءِ ڈس ءُ نشان ءِ تہ ءَ زانگ ءِ حُب ءُ واھگ داشت بازرنداں بیرم ءُ بوھیر وت چہ پازل خان ءِ گپ ءُ ھبراں چشکہ بیزار بوت انت۔ چی ءَ کہ پہ پازل خان ھر ھیال یک قومے اَت۔ ءُ ھیال زانگ نہ بوت۔ کہ پرائی وتی راستی ءُ حقیقت ءِ تہ ءَ چے اَت۔
 آنکہ پہ بیرم ءُ بوھیر۔ ھر دو واجہ کاراں قوم یک ھیالے آنکہ ھست اَت۔ بلے ایش اِنکس ھشک ءُ بے تھام نہ اَت۔ چشکہ ایش ایوک ءَ ھیالے بوتیں۔ بلکنا ایش ھیالے ھم ھست اَت۔ ءُ ایش یک راستی یے ھم ھست اَت۔ کہ ایشی راستی ءُ ایشی حقیقت ھمیش اَت۔ کہ ایش یک پہک ءُ سرجمیں ھیالے نہ اَت۔ بلکنا ایش یک دگہ بُرز تریں لیکھ ءُ مکسدے ءِ ھاتر ءَ یک مزلے۔ یک درجگ ءُ یک پادکلے اَت۔ کہ بنی آدم وتی زند ءِ بنداتی ردوم ءِ تہ ءَ۔ گیشتر چہ مالی گزر ءُ لوٹاں یکجاہ بوتگ اَت۔ ءُ یک وت مہ وتی۔ مارشتے دل ءَ کُرتگ اَت۔ کہ اے مارشت ءَ انگت ءَ دیمی روگی اَت۔ قوم ءَ ساری مہلوک وت ءَ را وتی مہمان ءُ کہول ءِ وتہ ءَ پدا بروبری ءُ تمن ءُ ٹک ءِ تہ ءَ ءُ پدا مذہب ءِ تہ ءَ یکجاہ کُرتگ اَت۔ کہ پرے دراھیں ھیالاں آ ھون داتگ اَت۔ یا کہ ایدگرانی ھون ریتکگ اَت۔ کہ بیستمی قرن ءِ درنیام روچاں قوم ءُ قومیت ءِ ھیال پکگ بوان پک اِتگ اَت۔ کہ نوں ایش پہ ھما مردماں کہ آ تنے وھدی یک قومے نہ اتنت۔ گُڑا پرایاں قوم یک ھیالے اَت۔ کہ ایش باندات ءِ تہ ءَ اَت۔ یعنے ھر قوم پرست وت ءَ را باندات ءِ تہ ءَ پروجیکٹ کنان وت ءَ را ھیال کُرت۔ کہ آیانی جمعی زند باندات ءَ چے پیم ءَ گْوز اِیت۔
 بلکنا پازل خان ءِ ھیال ءَ آئی قوم ایوک ءَ ھما کْوھنگیں ھیال ءُ رسم ءُ رواجانی ءُ دود ءُ ربیدگانی یک ھوار سواری یے اَت۔ کہ ایش واباں آئی گْوستگیں پیڑی ھیال کُرتگ اَت۔
 بلے پہ بیرم ءُ بوھیر قوم چشکہ پرایاں ھما تخیل ءُ ھما ھیال اَت۔ کہ ایشی تہ ءَ نوکیں دور ءِ علم ءُ زانت۔ سائنس۔ اِزم۔ فلسفہ۔ ءُ اقتسادیات مان اَت۔ آنکہ وت پہ بوھیر ءُ بیرم ھم چشکہ قوم تنے وھدی یک تخیل ءُ یک ھیالے اَت۔ کہ باندات ءَ گوں بندوک اَت۔ کہ ایش زانگ نہ بوت۔ کہ اے چے پیم ءَ بوت کنت۔ بلے آ یک ڈولے ءَ زانت انت۔ کہ آ پہ وتی قوم ءَ چے لوٹ اِت۔ بے شک کہ ایش یک تہار ءُ تھادوریں ھیالے اَت۔ بلے چہ پازل خان ءِ ھیالاں گیش سرجم ءُ راستی ءَ گوں مئیل داشت کہ پازل خان تیوگی ءَ یک ھیالی ئیں قوم پرستی ءِ سر ءَ یکین کنان اَت۔ کہ نہ زان آں اے دنیا ءِ تہ ءَ ایشی حقیقت ءُ راستی ساڑی ءُ موجود اَت۔ کہ نہ اَت۔
 ھمے ھاتر ءَ بوھیر ءُ بیرم پازل خان ءِ قدامت پرستی ءُ سکی گری ءِ سر ءَ کدی کدی وتی پیشانی ءَ کرنچ کُرت انت۔ بلے آ آئرا ھچ نہ گْوشت۔ چی ءَ کہ ایش آیانی بنداتی سیاست اَت۔ ءُ آیاں ھمراہ ءُ سنگتانی لوٹ اَت۔ گیشتراں چہ گیشتر پرچا کہ یک نیمگ ءَ خان صاحب ءِ واب اتنت۔ ءُ دومی نیمگ ءَ سردارانی زور آوری ءُ زوراکی۔ ءُ آیانی پارٹی نوک نوک اَت۔ کہ واجہ کار بوھیرایشی تہ ءَ نوکیں ءُ جدیدیں دور ءِ ھیالاں آرگ لوٹ اِت۔ کہ بلکنا واجہ کار پازل خان ءَ اے نوکیں دور ءِ قوم پرستی دوست نہ اَت۔ بلکنا آ وتی دل ءِ تہ ءَ بیرم ءُ بوھیر ءَ ھنچش بد ءُ رد کنان اَت۔ چشکہ اے دوئیں سنگت آئرا کنگ ءَ نہ اتنت۔ کئے زانت۔
 ءُ نوں آ میر بوھیر ءِ گپّاں اشکنان کمے دگہ پیم ءَ بوکشان اَت۔ ءُ وتی دل ءِ تہ ءَ ھیال کنان اَت۔ کہ آخرمیر بوھیر ءِ تہ ءَ چے بدل سدلی اھتگ ءُ پرچے اھتگ کہ آ قوم ءِ جاہ ءَ نظریہ ءُ پکر ءِ گپّاں جنان اَت۔ ءُ اگاں میر بوھیر ءِ ارادگ ءُ واھگ ایش انت۔ پازل خان ھیال کنان بوت۔ کہ۔ آ قومیت ءَ نظریہ ءُ پکر ءِ چیر ءَ کُرت۔ تو آئی تہ ءُ کتبی ھندوستان ءِ مسلمانانی تہ ءَ چے پرکے ھست اَت۔ کہ ھندوستان ءِ روٹکی دمَگ ءِ مسلمان وت ءَ را یک مذہبی نظریہ یے ءِ رو ءَ چہ ھندو ءُ بکالاں جتا ھیال کنان اتنت۔ ءُ وتی ھندوستانی بوگ ءِ شموشان سوشلزم ءُ کمیونزم ءَ وتی قوم ھیال کُرت۔ کہ دنیا ءِ ھستگار ءُ نیستگارانی تہ ءَ بہر ءُ بانگ اَت۔ کہ ھستگارانی قوم چہ نیستگاران جتا اَت۔
 پازل خان پکر جنان برے نتیجگ ءَ سر بوتگ اَت۔ کہ پرائی یعنی پہ پازل خان ءَ آئی قومیت چہ آئی مذہب ءُ ایدگہ راجی نظریہاں گیشتر سوگہ ءُ سلامتیں چیزے اَت۔ کہ نوں واجہ کار میر بوھیر یک جتائیں پکرے جنان اَت۔ کہ ایش پہ پازل خان ءَ چٹ نوکیں پکرے اَت۔
نوں توک ءِ بنگلہ ءِ تہ ءَ نندوک چاریں سنگت خان صاحب ءِ آئوکیں ھرکتانی بارو ءَ پکر جنان اتنت۔ کہ آیانی ھیال ءَ خان صاحب وتی جتائی ءِ واباں وتی جند ءِ گرز ءُ ھرساں دیم ءَ آران اَت۔ تانکہ وفاق ءِ سر ءَ گرانی دور دَیگ بہ بیت۔ کہ بگیر اچ ایشی خان صاحب ءِ دگہ چے لوٹے بوت کُرت۔ بگیر اچ ایشی خان صاحب وت چی یے اَت۔ یک بے سوبیں فردے اَت۔ کہ چہ مہلوک ءُ الس ءَ جتا اَت۔ سردار ءُ نواب آئرا یلہ داتگ اَت۔ ءُ آئی سنگت ھم اچ آئی جتا اتنت۔ گُڑا آئی جتائی ءِ واب چے واب نہ اتنت۔
میر پازل خاں وتی ریشاں مُشان گوں وتی ڈلگیں چماں بوھیر ءُ بیرم ءَ چاران بوت۔ کہ آ ھندوستان ءِ تہ ءَ بوئوکیں نظریہ ءُ پکراں چہ متاثر گندگ ءُ زانگ بوت انت۔
میر بوھیر گپ جنان بوت۔ کہ گُڈّ سر ءَ میر پازل خان جست کُرت۔
 گُڑا مئے گُڈی ئیں واب سوشلزم انت۔
منی ھیال ءَ۔ میر بوھیر گْوشان بوت۔ پرچا کہ بگیر چہ راجی انساف ءَ مئے قبائلی زند بدل نہ بیت۔ کہ اے خان سردار۔ نواب ءُ اے کْوھنگیں رسم ءُ دودمارا تاں قرنانی قرن واھر ءُ ھراب کُرتگ۔ دور داتگ۔ ءُ آئوکیں روچاں بوت کنت۔ کہ مئے پارٹی اُستمان گل ایدگہ مستر ءُ مزنیں لیفٹسٹ پارٹیاں گوں ھم تپاک بہ بیت۔ چی ءَ کہ مئے گپ ءُ ھبر بوگ ءَ انت۔ بلے تنے وھدی ما چشیں اشتاپ کاری نہ کن ایں۔ ما ساری ءَ چارگ ءَ ایں کہ خان صاحب چے کنت۔ ءُ منی ھیال ءَ خان صاحب ھر چیزے کہ کنت۔ گُڑا ھراب کنت۔
میر پازل چپ بوت۔ ءُ دگہ ھبر نہ دات۔ ءُ آ میر بوھیر ءَ چاران بوت۔ کہ نہ زان آں آ وتی گپانی تہ ءَ نہ زان آں چنکس سگریٹ دھوت داتگ اَت۔
بیرم اُستمان ءِ شائر گْوشگ بوت۔ گُڑا آ مُدام میر بوھیر ءَ ھم تپاک اَت۔ بلے اسل ءَ آ چہ پازل ءِ قدامت پرستیں قوم پرستی ءُ میر بوھیر ءِ ترقی پسندی ءَ گیشتر قوم پرست اَت۔ کہ آئی شائری ءِ ھر تک ءُ پہنات چہ ڈیھ ءُ ڈگار ءِ مہر ءُ دوستی ءَ ساپاروک اَت۔ ءُ میر بوھیر آئرا چہ سیاستدان ءَ گیش شائرے زانت کہ سیاست ءُ قومیت ءَ اگاں کسے رنگ ءُ تھامے داتگ اَت۔ گُڑا آ میر بیرم ءِ شائری اَت۔ کہ مئے دراھیں شائری اولی وار چہ ڈگار ءَ بے آزماناں چست بوتگ اَت۔ کہ ایشی تہ ءَ اولی وار وطن ءِ مہر ءُ گوں زند ءِ ھمروچیگیں عکس ءِ تہ ءَ چارگ بوتگ اَت۔ کہ ھمے عکس ءِ تہ ءَ یک نوکیں دنیایے آبات گندگ ءَ بوت۔ کہ اے عکس انقلاب ءُ آشوب ءِ عکس انت۔ اے عکس بدل سدلے ءِ عکس اَت۔ ءُ اے عکس ءِ تہ ءَ یک نوکیں نوبتے گندگ ءَ کاھت کہ اچ ایشی ساری مئے شائری چشکہ گوں دنیا ءِ نویں عکس ءُ رنگاں ھم دیم نہ بوتگ اَت۔ کہ نوں میر بیرم ءِ شائری ءِ تہ ءَ مئے دیم ءَ اھتگ اَت۔
 میر بیرم عمر ءِ تہ ءَ چہ واجہ کار بوھیر۔ پازل خان ءُ تاج خان ءَ کسان اَت۔ ءُ آئی دروشم ھم چریشاں جتا اَت۔ کہ آئی رنگ چو ترکمان ءُ اوگان درا بوت۔ کہ مُدام وتی موداں پُشت ءَ گیسو کُرت۔ ءُ مُدام یک گلداریں چادر ءِ تہ ءَ پتائوک بوت۔ کہ وتی بالاد ءِ تہ ءَ چو سول ءَ اوشتوک بوت۔ ءُ آ مُدام گوں وتی ھماریں چمان دنیا ءَ چاران بوت۔ کہ وتی دروشم ءِ تہ ءَ بلکنا آ گوں پوشکن ءَ ھم شکل اَت۔ ءُ آ سیاست ءِ تہ ءَ گیشتر باث نہ کُرت۔ بلکنا آ گیشتر شیر ءُ شائری کُرت۔ ءُ آشوب ءُ انقلاب ءِ شائری کُرت۔ آ تنے وھدی وت ءَ را چہ خان صاحب ءِ اثر ءَ آزات نہ کُرتگ اَت۔ آنکہ آ گوں خان صاحب ءِ انونیں پکر ءَ تپاک نہ اَت۔ کہ آ جتائی لوٹ اِت۔ چی ءَ کہ میر بیرم گوں میر بوھیر ءَ تپاک اَت۔ کہ خان صاحب جتائی ءِ دراھیں موکہاں بار ءِ داتگ اَت۔ کہ نوں یک دگہ راہ ءُ یک دگہ کشکے بکار اَت۔
بلے آ خان صاحب ءِ نام عزت ءِ تہ ءَ یات کُرت۔ چشکہ اگاں آ خان صاحب ءِ نام ءَ عزت ءِ تہ ءَ یات مہ کنت۔ گُڑا آئی ذات ءِ تہ ءَ یک کمی یے گندگ ءَ کئیت۔ چشکہ بلوچیت ءِ نشانی ایوک ءَ خان ءِ تہ ءَ ھست۔ بلے میر بوھیر ءِ دیم ءَ آ خان صاحب ءِ نام ءَ کم گپت چی ءَ کہ میر بوھیر خان ءَ نوں یک استھسالی قوتے ھیال کنان بوت۔
تاج خان درنیام کدین ءُ چپیں مردے اَت۔ کہ آ چہ عملی سیاست ءَ دور اَت۔ ءُ وتی راجدپتر ءِ کتاب شایگانیں بلوچ نامیئیں راجدپتر ءَ نوشتہ کنان اَت۔ ءُ آ میر بوھیر ءِ سیاست ءَ من اِت۔
ھنچش کہ میر پازل وتی قدامت پرستیں قوم پرستی ءِ سبب ءَ زانگ بوت۔ گُڑا تاج خان وتی دراج کشیں سپت ءُ سامان کنوکیں راجدپترے نوشتہ کنان اَت۔ کہ آئی تہ ءَ بلوچ ءَ را گوں سپارٹا۔ گوں یونان ءُ ایران ءِ کدیمیں قوماں ءُ گوں بابل نینوا۔ ءَ مثل دَیگ بوتگ اَت۔ چشکہ بلوچ چہ آزمان ءَ اھتگ اَت۔ اِنکس آریپیں مثل ءُ مثال دَیگ مردم ءَ یک مبالغہ آمیزی یے زانگ بوت۔ بلے واجہ تاج خان بلوچ ءَ دنیا ءِ کدیم تریں نسل ءُ قومانی تہ ءَ شُمار کُرت۔ کہ نمرود ءِ سلطنت چشکہ بلوچانی سلطنتے اَت۔ یا کہ نینوا ءِ سلطنت بلوچ سلطنتے اَت۔ کہ پریشی آ بازیں مثال دیم ءَ آئورت کہ ھمیشی تہ ءَ چشکہ وش اَت۔ ءُ کدی کدی گوں میر بوھیر ءُ بیرم ءَ باث کُرت۔ کہ بلوچ گْوستگیں روچ آئی رُژنائیں روچ اتنت۔ بلے مروچاں بلوچ چے اَت۔ ایشی سر ءَ واجہ کار گپ نہ جت۔
 ھما شپ وھدے میر بوھیر وتی پاکٹ ءِ گُڈّی ئیں سگریٹ ءَ در کُرت۔ ءُ بُن دات۔ ءُ پدا ھلاس کُرت۔ گُڑا سنگت پاد اھت انت۔ ءُ ھر کس وتی کوٹی ءِ تہ ءَ پہ واب ءَ درشُت۔ بلے چشکہ آیانی واب گار ءُ زیان بوتگ اَت۔ چشکہ آیانی شک ءُ دوشک گیش بوان اَت۔ کہ چے آیانی بلوچ بوگ ءَ پہ یک دگہ سدی یے بکار اَت۔ کہ آ چہ وتی قبائلی دور ءَ چہ پاد بیاھنت ءُ یک نوکیں دورے ءِ تہ ءَ پُتراں
دومی روچ ءَ بامن۔ حسن ءُ رامین ھر سئیں براس وتی بنگلہ ءِ جاندمی نیمگ ءَ باگ ءِ تہ ءَ نندوک وتی پِس ءِ راہ چار اتنت۔ کہ اد ءَ یک تگردے ءِ سر ءَ بالشتانی بُن ءَ تچک دنیاداری ءِ بارو ءَ گپ جنان اتنت۔ ءُ یک زرے ساری آیانی ماس ھانی ھموداں اھتگ اَت۔ کہ پرایاں چاہ ءُ چلیم ءِ جست ءُ پُرس ءَ پد نوں برتران اَت۔ کہ حسن چہ وتی ماس ءَ جست کنان اَت۔
 اماں چے ھیر انت۔ کہ مروچی تو اد ءَ مارا نادینتگ۔ ءُ چے پسّ ءَ مروچی گوں ما یک خاصیں گپ ءُ ھبرے دَیگی انت۔
 ءُ ھانی پہ وتی ورنائیں بچاں خیرات ءُ ندر بوان کمکیں بشکھندگ بوان گشان بوت۔
 تانکہ شُمار پِسّے ھست۔ پِس زندگ انت۔ ءُ ھدا آئی سبزیں ساھگ ءِ چیر ءَ مُدام شُمارا سبز بہ کنات۔ منی دعا ھمیش انت۔ کہ من چہ واجہ ءَ پیش بہ باں۔ من شُمئے گماں مہ گنداں۔ من شُمے دستاں گوں ھاکانی چیر ءَ بہ باں۔ پمیشا تانکہ واجہ زندگ انت۔ شُمار چے سما کئے کار اِیت۔ چہ کُجا کار اِیت۔ ءُ چون کار اِیت۔ منی ابّا۔ منی شنکو۔ دنیا ءَ آخر رسم ءُ دودے ھست۔ دنیا ءَ بازیں رسم ءُ رواجے ھست۔ کہ آخر اے رسم ءُ دودانی پیلوی ھم مئے ھاتر ءَ المی انت۔ ءُ ھدا خان میر احمد یار خان ءِ ساھگ ءَ پمّا سبز بہ کنات۔ ما آئی ءِ ماھل ءُ ماڑی ءِ بُن ءَ زندگ ایں کہ مئے رسم ءُ دود مارا اے رسم ءُ دود مارا زندگ داشتگ کہ ھمے رسم ءُ دود مئے زند ءِ ڈس ءُ نشان انت۔ کہ اگاں اے رسم ءُ دود مارا گوں مہ باں۔ گُڑا اے دنیا ءِ تہ ءَ مارا کئے جست کنت۔ منی بچ تئی گہار پرچی جان میر مُراد جان ءِ بچ مزار ءِ گس ءَ روگ ءَ انت۔ ءُ چہ کیچ ءُ مکران ءَ مزنیں دانیں جنک مہناز ءَ اد ءَ آیگی انت۔ گُڑا چے دراھین ھبر مُپتیں ھبر انت۔ دو شازادگ ءُ دو شازادیانی سیر ءُ آروس انت۔ ءُ اے سیر ءُ آروس بلوچانی بن ءُ بندر کلات ءَ اڈ دَیگ بوگ ءَ انت۔ ءُ بادشاہ ءِ ماھل ءِ تہ ءَ بوگ ءَ انت۔ ءُ ایشی تہ ءَ دراھیں سردار۔ نواب۔ نواب زادگ۔ سردار خیل۔ تمندار۔ ٹکری۔ میر ارباب۔ ءُ رئیساں آیگی اَت۔ گُڑا چے ایش سُترائیں ھبرے۔ چے کلات ءِ تہ ءَ اچ ایشی ساری ءَ سیر ءُ آروسے بوتگ یا کہ بوت کنت۔ چشکہ نوں بوگ ءَ انت۔ منی شنکو آخر پریشی تیاری بکار انت۔ مہمانانی لوٹگ بکار انت۔ ھرچ ءُ درچ بکار انت۔ دآنکہ اے دراھیں ھرچ ءُ درچانی درگیجوک ءُ اڈ دیوکخان صاحب ءِ کرم ءُ انبار انت۔ بلے انگت ءَ مارا بازیں چیزاں وت کنگی انت۔ کہ پریشی مارا گوں بازیں چیزاں دلگوش بوگی انت۔ ءُ تئی پسّ ءِ ھیسی سر ءَ خدا مُدام آبات بہ کنت۔ آئرا وتی ورنائیں بچانی مدت ءُ کُمک بکار انت۔ ءُ شُما وتی پیریں پسّ ءِ دست کُمکی ءَ نہ کن اِت۔ گُڑا اے چون بوت کنت۔ پمیش بلکنا شازادگ۔ شُمئے پِس میر حمل اچ شُما دست کُمک لوٹ اِیت۔ کہ مروچی شُمارا اد ءَ لوٹ اِتگ۔ ءُ پدا بی بی ھانی یک مزنیں آہ سڑدے کشان گْوشت۔ ھدا شازادگ ءِ سر ءَ بوشت اِیت۔ ھنچا گوں من گپ نہ جنت۔ بلے من زان آں کہ آ مروچی گوں شُما ھمے بابت ءَ گپ ءُ ھبر دَیگ لوٹ اِیت۔
 ءُ ھر سئیں براس وتی ماست ءِ ھبراں گوش داشت ءُ بشکھندگ بوت۔ چشکہ آیانی ماس ءِ گپ چٹ بے معنا ءُ بے تھام اگاں نہ اتنت۔ بلے راستی ءَ اگاں جست بہ کن ئے۔ گُڑا بلکنا ایش باز بے تھام ءُ چے چسیں گپ ءُ ھبر اتنت۔ چشکہ اگاں آیانی پسّ ءُ ماس گوں آیاں سیر ءُ آروس ءِ گپ ءَ مہ کتیں گُڑا ھم اے رسم ءُ دود پیلو بوت انت۔ گُڑا ھم آیانی سیر ءُ آروس بوت۔
 پمیشا وتی ماس ءِ خیرات ءُ ندر بوگ ءَ گوشداران ءُ وش بوان آ وتی ماس ءِ ھبراں چشکہ چہ یک گوش ءَ اِشکُت ءُ اچ دومی ءَ در کُرت۔
 ءُ آیانی ماس وتی پکو ءَ شاناں دیم پہ بنگلہ ءَ رادگ بوت۔ تانکہ پہ وتی ورنائیں بچاں چاہ ءُ آپے دیم بہ دنت۔
 ءُ وھدے آیانی ماس درشُت تو ھر سئیں براس وتی نیام ءَ ساری ئیں ھبر ءَ چہ بندات ءَ چشکہ بنا کنان بوت۔ ءُ حسن کہ چہ وتی ماس ءِ آیگ ءَ ساری گپ جنان اَت۔ گوں رامین ءَ دلگوش بران گْوشت۔
بچار رامین ترا مہلوک ءِ چرک بندگی نہ انت۔ مسکرہ جنگی نہ انت۔ نوں تو زہگے نئے۔ تو مزن بوتگ ئے۔ تئی سانگ بوتگ ءُ نوں لہتیں روچاں پد تئی سیر ءُ آروس اڈ دَیگ بیت۔ پدا تو گیشتر ذمہ وار بئے۔ بلے من گندآں کہ تو بازیں چیزاں پہ سنجیدگی زورگ ءَ نئے۔ تو چیزاں مسکرہ ءُ ملنڈ گرگ ءَ ئے۔ تئی ءُ داروگہ ءِ دوستی من ءَ شر نہ لگّ اِیت۔ ءُ من ءَ تُرس انت۔ کہ آ ترا نشہ ءِ نیمگ ءَ مہ بارت۔ ءُ تئی ھما شپ ءِ گوں دُرّا ءَ بے متلب ءَ ھشکیں مسکرہ ءُ ملنڈ من ءَ دوست نہ بوت انت۔ ءُ نیکہ ولیعہد ایشرا دوست داشت۔
پمیشا منی براس من گْوش آں کہ تو کمکیں وتی چوش ءَ بدل بہ کن۔ چی ءَ کہ تو نوں دائمی زہگ نئے۔
رامین وتی مستریں براس ءِ گپّاں گوشداران بوت۔ کہ بلکنا اے اولی وار اَت۔ کہ حسن گوں آئی اِنکس ترندی ءَ گپ جنگ ءَ اَت۔ ءُ آئرا حسن ءَ چہ اے اُمیت نہ اَت۔ کہ آ یعنے حسن آئی گپانی سر ءَ اِنکس ایراد بنداِیت۔ ءُ آئرا حسن ءِ ایرادانی سر ءَ ھیرانگی بوت۔ ءُ آ یکدمے ھبکہ بوت۔ کہ آخر حسن پرچے آئی سر ءَ اِنکس ایراد بندگ ءَ اَت۔
پمیشا رامین وت ءَ را راست کُرت۔ ءُ حسن ءَ جست کُرت۔
 ترا منی مسکرہ پرچے عجب زانگ بنت۔
 پمیشا کہ تئی مسکرہ ءُ ملنڈانی تہ ءَ عقل مان نہ انت۔
 مسکرہ پمیشا مسکرہ انت۔ کہ آیانی تہ ءَ عقل مان نہ انت۔ رامین وتی براس ءِ پسّو ءَ پہ لاتمائی ءُ بے پرواھی ءَ دیان بوت۔ ءُ چشکہ حسن ءِ ایرادانی آئرا ھچ پروہ نہ اَت۔
 ءُ حسن گْوشان بوت۔
 بلے ھر چیز ءِ یک عقلی راھبندے بیت۔ ءُ من گندگ ءَ آں کہ تو اے دراھیں زند ءَ گیر عقلی۔ ملنڈ ءُ مسکرھے گْوندگ ءَ ئے۔ ءُ ترا ایش ھم ھبر نہ انت۔ کہ کئی دیم ءَ چے گپ جنگی انت۔ ءُ پرچے جنگی انت۔ پدا تو شازادگے ئے۔ تئی سیادی گوں خان ءَ انت۔ ءُ تئی پسّ خان ءِ وتی سیاد ءُ وارثے۔ ترا لوڑی یے بوگی نہ انت۔ ترا داروگہ ءُ شاغاسی ءُ دربار ءِ خدمتگارانی پیم ءَ بوگی نہ انت۔ بلے ترا یک شازادگ ءُ یک ھاندانیں مہلوک ءِ ڈول ءَ بوگی انت۔ زانئے ھما شپ ولیعہد ءِ پیشانی تئی پوک ءُ ھشکیں مسکرہانی سر ءَ کرنچ بوت۔ بلے آ ھچ نہ گْوشت۔
 ءُ رامین وتی لاتمائیں تب ءَ پسّو دیان بوت۔
 بلے ولیعہد واجہ کار ھارون منی مسکرہانی سر ءَ وش بوگ ءَ اَت۔ ءُ من آئی پیشانی ءَ ھچ پیمیں کرنچ ءُ تہاری یے نہ دیست چشکہ تو گْوشگ ءَ ئے۔ آ وش اَت۔ بلے من نہ زان آں کہ تو پرچا منی ھر گپ ءِ سر ءَ ایراد بندگ ءَ ئے۔ چے من اِنکس خراب اوں۔
 ءُ بامن نیام ءَ کپت۔
 منی ھیال ءَ ایش اِنکس مزنیں ھبرے نہ انت۔ چشکہ حسن ایشرا مزن کنگ ءَ انت۔ پدا بامن گوں حسن ءَ دلگوش بوان بامن گْوشان بوت۔
لالا تو بختاورے ئے۔ تو یک کسانیں گپے ءَ اِنکس مزن کنان ئے۔ رامین ءِ وتی یک تبے۔ یک وڑ ءُ شونے۔ آ بزانت آئی کار۔ تو اے ھبر ءَ اِنکس دراج مہ کن۔ ءُ حسن بامن ءَ گْوشان بوت۔
 بلے من اچ تو مزن اوں۔ ءُ اچ رامین ءَ ھم مزن اوں۔ من شُمئے پسّ ءِ جاہ ءَ اوں۔ ءُ منی پرز انت۔ کہ شُمارا گندگیں کاراں بہ دارآں۔ ءُ شریں کارانی پنت بہ دیاں۔ ھنچش نہ انت۔ چے۔
زان آں ھنچش انت۔ بلے اے ھبر ءَ اِنکس دراج کنگ مہ بیت۔ بامن ھر دوئیں براسانی نیام ءَ سلہ کنان بوت۔
 ءُ پدا ھر دو چپ بوت انت۔ ءُ باگ ءِ دْرچک ءُ آزمان ءَ چاران بوت انت۔ کہ چو سوف ءِ دْرچکانی سبزنیں پنانی تہ ءَ نوں کرار کرار سوفانی کسان کسانیں دانگ لونجان درا بوت انت۔ ءُ بُرز آزمان سبز ءُ پراہ ءُ جہلانک درا بوت۔ ءُ گوات ءِ تہ ءَ یک وشبویے مان اَت۔ ءُ زندگانی ھم چو اے ورنائیں براسانی پیم ءَ ورنا ءُ زیبا ءُ نمادار اَت۔
 ءُ پدا رامین وتی پاداں تچک کنان یک پاد ءَ۔ بے دومی پادگ ءَ لیٹینان گْوشت۔
چے شُمئے اے دراھیں زندگی مسکرایے نہ انت۔ شمئے کھندگ۔ شمئے پاد آیگ شمئے دیوان ءُ گپ ءُ شمئے ھاکمی ءِ لاتمائی ءُ تونگری درا لوچ نہ انت۔ چے اے وھد ءُ زمانگ اچ شُمئے پادانی چیر ءَ چو تچوکیں آپ ءَ گْوزان نہ انت۔ منی براس تو منی مسکرہانی سر ءَ ایراد بندئے۔ بلے تئی دراھیں شازادگ لوڑی۔ مولد۔ گلام ءُ خدمتگارانی دیوان ءَ یشتر وش انت۔ کہ ترا مُدام چے وت ءَ کمتریں مردماں مسکرہ ءُ ملنڈانی سر ءَ وش بنت۔ چی ءَ کہ چہ وت ءَ گیشتر زانتکاریں مردمانی دیوان آیاں چشکہ دست نہ بیت۔ پمیشا ھر مزنیں کہول ءُ ھاندان ءِ دیوان ءَ یا کہ لوڑی ءُ گلام ءُ مولد انت۔ یا کہ مسکرہ ءُ ملنڈ گْوندیں مردمانی نیام ءَ ایش نندوک بنت۔ کہ من کدی آیاں نہ دیستگ کہ آ وتی۔ ءُ اے زند ءِ ایدگہ ویل ءُ جنجالانی بارو ءَ گپ کن انت۔ بگیر اچ ھمیشی کہ آ مُدام وتی لوڑی ءُ گلامانی دیوان ءَ وش ءُ وشال انت۔ ءُ ھمیش چشکہ آیانی زند انت۔ ءُ زند ءِ معنا ءُ مکس انت۔ ءُ اگاں من گوں داروگہ دُرّاؔ نندآں مسکرہ کن آں۔ گُڑا ایشی تہ ءَ چے گناھے بوت۔ کہ تو منی کارانی سر ءَ ایراد بہ بندئے۔
رامین ءِ گپانی تہ ءَ پہ وتی مزنیں براس ءَ زہر مان اَت۔ بلے آ وتی دراھیں زہرگ ءَ ھنچش داشتگ اَت۔ چشکہ سیاہ مار وتی زہر ءَ دار اِیت۔ ءُ ھر وھدیکہ آئرا موکہ یے رس اِیت۔ گُڑا آ وتی زہراں درگیج اِیت۔ ءُ پہ دلجمی ءَ درگیج اِیت۔
 ءُ حسن وت ءَ را یک وارے پدا راست کُرت۔ ءُ گوں رامین دلگوش بوان گْوشت۔
 گُڑا چے مئے اے دراھیں راج ءُ چاگرد لوڑی ءُ گلامانی راجے۔ کہ توایشرا اِنکس رد بد کن ئے۔
 من نہ گْوش آں کہ مئے راج لوڑی ءُ گلامانی راجے۔ بلے من ءَ نہ زان آں ھنچش تور اِیت۔ چشکہ ھر چیز یک مسکرہے بہ بیت۔ رامین پہ دلجمی ءُ سوگئی گْوشان بوت۔ ءُ نوں بامن نیام کپت۔
بچار رامین اد ءَ من گوں تو تپاک نہ اوں۔ کہ مئے راج ءُ چاگرد مسکرایے۔ یا کہ ملنڈے۔ اگاں مئے راج مسکرایے ءُ ملنڈے گُڑا تو ھم ملنڈ ءُ مسکرایے ئے۔ تو اے ڈول مہ گْوش کہ مئے دراھیں راج ءُ مسکرایے۔ کہ بگیر چہ مولد۔ لوڑی ءُ گلام ءَ جہلیں مردمانی دیوان ءُ مجلساں دگہ چیزے پمّا پشت کپتگ اَت۔ کہ نوں خان صاحب ھم اگاں داروگہ دُرّاؔ ءِ چرپ زبانی ءِ سر ءَ وش بیت۔ ءُ وتی مولی عرض محمد ءِ سپت ءُ سنا ءِ سر ءَ چہ گل ءَ بال بیت۔ ءُ وت ءَ را اے مُلک ءِ ھاکم گْوند اِیت۔ گُڑا من ءَ اے دراھیں چیز مسکرہ ءُ ملنڈ زانگ نہ بنت۔ چے زانگ بنت۔
مئے ھر چیز مسکرایے جوڑ بوتگ ءُ لالا حسن ءَ تور اِیت۔ کہ من ھر چیز ءَ مسکرایے جوڑ کُرتگ۔ مسکرہ ءُ ملنڈماں دنیا ءِ دیم ءَ جوڑ بوتگ۔ دگہ چے ءِ پمّا پشت کپتگ۔ شُما دور ءُ باریانی گپ جن اِت۔ ءُ ھما گپانی سر ءَ وش بئت کہ مئے گْوستگیں دور ءُ باریگ چش بوتگ۔ پلاں بوتگ۔ بلے زان ئے۔ اے دراھیں دور ءُ باری چہ بندات ءَ موجود نہ بوتگ۔ بلکنا یک تمنی راج ءُ چاگرد ءِ تہ ءَ مان کٹتگ۔ پلیتگ۔ لڈ ءُ بار کُرتگ۔ جنگ کُرتگ۔ مال داری کُرتگ۔ ھشکاوگیں ڈگارانی گرٹانی سر ءَ توم کشتگ دگہ چے کُرتگ۔ ءُ مروچی شُما یات کئیت۔ کہ مئے دور ءُ باری۔ مئے دور ءُ باری۔ مئے باھوٹی۔ مئے مہمان جلی۔ مئے بیرگیری۔ مئے وپاداری۔ اے دراہ من ءَ پوک ءُ ھشک زانگ بنت۔ تئی راج چہ دنیا ءِ ایدگہ راجانی پیم ءَ چہ وتی بنداتی روچاں گْوزان انت۔ بلے نوں چشکہ ایشی دراھیں چمگ ھشک بوتگ کہ بگیر چہ لوڑی۔ گلام۔ خدمتگار۔ ءُ مولدانی دیوان ءُ مسکرہ ءَ پمّا دگہ ھچ چیزے پشت نہ کپتگ۔ اگاں خان صاحب چہ وت ءَ جہلیں مردمانی دیوان ءَ وش بیت۔ گُڑا منی گوں داروگہ دُرّاؔ ءَ ملنڈ ءُ مسکرہ شُمارا پرچے بد لگنت۔ چے مئے دراھیں پنچ سد۔ ھزار سالیگیں زندنوں وتی گُڈّی ئیں ساہ ءُ دم نہ رستگـ۔ چے خان صاحب مسیت ءِ تہ ءَ عبادت کنان ءُ دُرّا ءِ مسکرھانی تہ ءَ اے مُلک ءَ داشت کنت۔ اے مُلک چہ خان صاحب ءِ دست ءَ درشتگ۔ نوں اے مُلک داروگہ دُرّاؔ ءُ مولی عرض محمد ءُ لوڑی مندو ءِ داستان اھتگ۔ کہ ماں اے مُلک ءِ دارگ پہ چہ سید کلاگی دعا لوٹگ ءَ اوں۔ چے قوم ھمے پیم ءَ بنت۔ چشکہ ما ایشرا لوٹ ایں۔ من ءَ اے دراھیں مسکرہ ءُ ملنڈ زانگ بنت۔ من ءَ اے دراھیں راجدپتر۔ ایوک ءَ بلوچانی راجدپتر نا۔ بلکنا دراھیں آدم ذات ءِ راجدپتر عجب لگ اِیت۔ عجب زانگ بیت۔ کہ ایشی تہ ءَ بُرزشان ءُ باکمالیں مردمانی میرات۔ نابود۔ کم لائک ءُ کم گشادیں مردمانی دست ءَ کئیت۔ ءُ یک مسکرایے جوڑ بیت۔ ءُ یک ملنڈے زانگ بیت۔ ءُ مروچی ما گندگ ءَ ایں کہ نوری نسیر خان ءِ مُلک مئے دست ءَ اھتگ۔ ءُ نوں ایش یک مسکرایے جوڑ بوتگ۔ منی نزد ءَ بنی آدم ءِ راجدپتر وت یک مسکرایے قوم مُلک مرد۔ مزن زانت ءُ نامی ئیں مردم کاینت ءُ زیان بنت۔ ءُ پدا کس نہ زانت کہ اے دراھیں چیز پرچے بوت انت۔ پہ کئے بوت انت۔ ءُ کئے ایشاں دیم ءَ بُرت۔ کئے داشت۔ ءُ اے دراھیں مردم۔ قوم۔ مُلک چہ کُجا اھت انت۔ ءُ کُجا شُت انت۔ کس نہ زانت۔ ءُ کس پوہ نہ بیت۔ پمیشا من ءَ ھر چیزاے دنیا ءِ تہ ءَ مسکرہ ءُ ملنڈے زانگ بیت۔ نہ زان آں پرچے۔ پمیشا اگاں اے دراھیں راجدپتر یک ملنڈ ءُ یک مسکرایے۔ گُڑا شر تر ھمیش انت۔ کہ مردم ایشرا داروگہ دُرّاؔ ءُ لوڑی مندو ءُ۔ مولی عرض محمد۔ ءِ ڈول ءَ مسکرا ءِ تہ ءَ بگوازین اِیت۔ ءُ اگاں خان صاحب ایشرا مسکرہ ءِ تہ ءَ گوازینگ ءَ انت۔ گُڑا لالا تو من ءَ اے حق ءَ پرچے نہ دئے کہ من ھم ایشرا پہ مسکرہ بہ گْوازین آں۔
 ءُ حسن گْوشان بوت۔
 بلے رامین تو وتی جند ءِ سبک ءُ جہلیں فلسفہ ءَ دراھیں دنیا ءِ سر ءَ پردات نہ کن ئے۔ ءُ خان صاحب ءِ زند اگاں مسکرہ ءُ ملنڈے گُڑا مئے دراھیں اُستمان ءِ زند یک مسکرہ ءُ ملنڈے۔ بلے منی براس چش نہ انت۔ ھبر چش نہ انت۔ چشکہ تو ایشاں ھیال کن ئے۔ خان صاحب مئے السی۔ تمنی۔ راجی ءُ رواجی زند ءِ نشان انت۔ ءُ اگاں کدی اے ڈیھ ءُ ھند ءَ مئے زند ءَ یک معنا ءُ یک متلب ءُ یک ڈس ءُ نشانے بوت۔ گُڑا بزاں کہ ایش چہ خان صاحب ءِ سبب ءَ بیت۔ نہ کہ چہ سردار ءُ سردار زادگاں۔ چی ءَ کہ سردار ءُ سردارزادگ وتی وتی کوچگ ءُ گوٹ ءُ کلاتانی تہ ءَ نندوک وت ءَ را خان۔ ھیال کنان انت۔ بلے آ خان بوت نہ کن انت۔ ءُ کدی خان بوت نہ کن انت۔ آنکہ مئے دراھیں راجدپتر ءِ مزنیں اڑ ءُ جنجال ءُ المیہ ھمیش بوتگ کہ پرنگیانی وتی مپادپرستی ءِ سبب ءَ سردار وت ءَ را گیشتر زور آور ءُ طاقتور ھیال کُرتگ۔ تانکہ خان ءِ بُنی ءُ بُنجاھی ھیثیت گار بہ بیت۔ ءُ وھدے خان ءِ بُنی ءُ بُنجاھی درجگ ءُ ھیثیت گار ءُ زیان بوت۔ گُڑا مئے بنجاھی ھیال ھم چو بزاں گار ءُ زیان بوت۔ مئے زند ءَ مسکرہ ءُ ملنڈے اگاں کسے جوڑ کُرتگ۔ گُڑا ایش ھمے سردار انت۔ نیکہ خان۔ خان ءِ سر ءَ ایراد بندگ منی ھیال ءَ شر نہ انت۔ تو موتک پہ وتی راج ءَ بہ کن کہ آ ترا سردارانی دست ءَ داتگ نیکہ خان کہ آ ترا یک بُنی ءُ بُنجاھی ھیالے داتگ۔ کہ تئی نام ءُ نشان۔ اچ خان ءِ بُنجاھی ھیثیت ءُ درجگ ءَ چہ دارگ بیت۔ نیکہ چہ سردارانی مسکرہ ءُ ملنڈیں زندء کہ آ وتی جاہ ءَ نندوک وت ءَ را خان ھیال کنان انت۔ کہ اچ ایشی سبب ءَ تئی دراھیں راجی چاگردی زند یک مسکرہ ءُ ملنڈے جوڑ بوتگ کہ تو مروچی اد ءَ نندوک ھر چیز ءَ یک مسکرہ ءُ یک ملنڈے گْوندگ ءَ ئے۔ ءُ ترا مئے دراھیں راجدپتر ملنڈ یک مسکرایے زانگ بیت۔
حسن ءِ گپانی گُڈّ سر ھمیش دارگ ءَ اَت۔ کہ آ وتی براس رامین ءِ ذات ءِ سر ءَ اُرش ءُ ھملہ کنگ ءَ نہ اَت۔ چشکہ آیانی درنیام ءَ بندات ءَ یک ذاتی کشش ءُ بگیرے بندات کُرتگ اَت۔ چشکہ حسن ءَ رامین ءِ ھر چیز ءَ سبک ءُ جہل ھیال کنگ۔ شر زانگ نہ بوتگ اَت۔ چشکہ حسن گندگ ءَ اَت۔ کہ رامین ھر چیز ءِ سر ءَ چِرک جت۔ ھر چیز ءَ ملنڈ ءُ مسکرہ گْوند اِت۔ کہ آئی ھرکتانی بد چوچی ءُ پوچی حسن ءَ وش نہ اھتگ اَت۔ کہ گْوستگیں لہتیں روچاں چہ آ گندگ ءَ اَت۔ کہ رامین چشکہ ھر ھبر ءُ ھر چیز ءُ ھر واکیہ یے ءَ ملنڈ گْوند اِت۔ ءُ ھر چیز ءَ گوات ءِ تہ ءَ بال دَیگ ءَ پہ وش بوت۔ ءُ مروچی باگ ءِ تہ ءَ نندوک حسن ءَ چشکہ موکہ یے دست اھتگ اَت۔ کہ آ وتی کسانیں براس ءِ بدچوچی ءُ پوچی گری ءِ ایرادبہ کنت۔ تانکہ رامین وتی راھاں بدل بہ کنت۔ ءُ زند ءِ بارو ءَ یک سنجیدگ ءُ ماخولیں راہ ءُ کشکے بزور اِیت۔ کہ حسن زانت کہ رامین ءِ تہ ءَ چیزانی زانت ءِ بابت ءَ یک سرپدی ءُ یک پوھی یے ھست اَت۔ کہ نوں چہ وتی عجب ءُ بے ڈولیں ھرکتانی سبب ءَ آ حسن ءِ چمانی تہ ءَ دگہ پیم ءَ آیگ ءَ اَت۔ ءُ نوں حسن آئراچشکہ چہ ھمے بے کشکی ءُ بے راھی ءَ چہ دارگ لوٹ اِت۔
 ءُ رامین نوں بلکنا وتی براس لالا حسن ءَ چاران وتی دل ءَ ھیال کنان اَت۔ کہ حسن دیوان ءِ بندات ءَ آنکہ برائی ذاتی اُرشے کُرتگ اَت۔ ءُ آئی بازیں عجبیں ھرکتانی سر ءَ ایراد بستگ اَت۔ کہ رامین ءَ ھمے سببیں ایراد کہ آئی مزنیں براس حسن برائی جنگ ءَ اَت۔ سوھتکگ اَت۔ ءُ آ وتی زہرگ ءُ غسہ ءَ داشتگ اَت۔ ءُ گیشتر گیر سنجیدگ سورت ءَ وتی براس حسن ءِ ایرادانی پسو ءَ دیان بوتگ اَت۔ کہ رند ءَ ھر دوئیں براسانی نیام ءَ اے گیر سنجیدگیں باث ءَ ذاتی اُرش ءُ ھملہ ءَ چہ راج ءُ چاگرد ءُ خان صاحب ءِ سر ءَ اھتگ ءُ اوشتاتگ اَت۔ وھدیکہ حسن ءُ رامین ءِ درنیام ءَ بوئوکیں باث ءَ بامن گوش داران اَت۔
 بامن چشکہ ما زان ایں چہ وتی مزنیں براس حسن ءُ رامین ءَ یک جتائیں شخصے اَت۔ کہ آ حسن ءِ پیم ءَ نیکہ خان ءَ گوں پیلوی ءَ ھم تپاکی داشت ءُ نیکہ چو رامین ءَ ھر چیز ءَ مسکرہ ءُ ملنڈ ھیال کُرت۔ بلکنا آ مُدام زند ءَ گوں یک بروبری ءَ چار اِت۔ ءُ آیک سادگ ءُ ساف دلیں بلوچے جوڑ بوگ لوٹ اِت۔ ھما پیمیں بلوچے کہ آئی تہ ءَ براسداری۔ مہمان جلی۔ نیکی۔ برداشت۔ ءُ ایدگرانی دست کُمکی۔ زند ءِ مزنیں نیکی ءُ راستی اَت۔ کہ آ وت ءَ را چہ بادشاھی ماھل ءُ ماڑی ءِ مزن ءُ دراجیں واباں چہ دور داشت۔ یا کہ ھمشرا پہ وت مزنیں ٹیکی یے ھیال کنان بوت۔ کہ آ چو زند ءِ ساف ءُ سادگیں ھُب ءُ واھگاں گوں وت ءَ را بہ سمبہینت۔ پمیشا نوں آ لالا حسن ءُ رامین ءِ نیام ءَ بُوئوکیں گپ ءُ ھبرانی درنیام ءَ کپگ نہ لوٹ اِت۔ آنکہ آ رامین ءِ گیر سنجیدگ ءُ عجبیں ھرکتانی سر ءَ وت کدی کدی ھیران بوت۔ کہ آخر رامین اِنکس پرچے وت ءَ را اے دنیا ءُ ھر چیز ءَ یک مسکرایے ھیال کنت۔ وھدیکہ رامین ءِ تہ ءَ بازیں لائکی ءُ گشاد ھم ھست اَت۔ کہ آ چیزاں زانت ءُ پوہ بوت۔ ءُ آئی دماغ چہ ایدگراں چشکہ تیز ءُ ترندتر اَت۔ بلے بامن نوں گیشتر وت ءَ را حسن ءُ رامین ءِ نیام ءَ بوئوکیں باث ءِ تہ ءَ مان گیجگ نہ لوٹ اِت۔ چی ءَ کہ کلات ءِ گرماگ ءِ اے تپتیں موسم ءِ تہ ءَ نہ زان آں پرچے آئرا ھیال آیان اَت۔ کہ آ چو مُرگی ءَ بال بہ کنت۔ ءُ اے بُٹ ءُ بنج۔ کوچگ ءُ کوھاں بُرز باز بُرز یک ھنچشیں دنیایے ءِ تہ ءَ بروت کہ اد ءَ ایوک ءَ آزمان بہ بیت۔ زمین بہ بیت۔ آپ بہ بیت۔ گوات بہ بیت۔ دگہ ھچ چیزے مہ بیت۔ پمیشا نوں کہ حسن ءُ رامین زند ءُ زند ءِ سنجیدگیں جاورانی سر ءَ باث ءُ تران کنگ ءَ اتنت۔ گُڑا بامن دْرچک ءُ سبزگ ءُ آپ ءَ چاران وتی سیل ءُ شکارانی بارو ءَ پکر جنان بوت۔ کہ شکار ءِ ھُب آئرا چہ وتی کسانی ءَ بوتگ اَت۔ وھدیکہ آ گوں وتی پسّ میر حمل ءَ پہ ھرگوش ءِ شکار ءَ دشت گوران ءِ ڈل ءُ کئور جوانی سر ءَ گوں وتی تانزیاں شُتگ اَت۔ ءُ رند ءَ آ وتی اسپ ءِ سر ءَ باز رنداں یک تانا ءُ ایوک ءَ ھرگوشاں تاچینتگ اَت۔ ءُ پدا یک دوربُنیں چمگ ءَ چہ آپ وارتگ اَت۔ ءُ وت ءَ را کوھستگ ءِ بوچ ءُ کاہ سبزگ ءِ تہ ءَ یکتنا ءُ ایوک ءُ آئی پکرآئرا چہ اے دنیا ءَ جتا کُرتگ اَت۔ بلے آ چہ کُدرت ءَ جتا نہ اَت۔ ءُ کد کدی بامن ءَ ھنچش تور اِت۔ چشکہ دنیا آئرا نہ زانت۔ آئی دل ءِ گپّاں پوہ نہ بیت۔ کہ آ چہ دنیا چے لوٹ اِیت۔ ءُ وت دنیا ءَ چے دَیگ لوٹ اِیت۔ آ دنیا ءَ دَیگ لوٹ اِت۔ ءُ نہ زانت کہ آ دنیا ءَ چے دَیگ لوٹ اِت۔ ءُ پرچے دَیگ لوٹ اِت۔
بامن کدی کدی وت ءَ را چہ وتی ایدگہ براساں جتا ھیال کُرت۔ چشکہ آ شازادگے نہ اَت۔ ءُ نیکہ گوں خان ءَ ھمسیاد اَت۔ بلکنا آ شپانکے اَت۔ بگ جتے اَت۔ بزگر ءُ دہکانے اَت۔ ءُ یک سادگیں مردے اَت۔
آئوکیں روچانی تُرس۔ کلات ءِ تخت ءِ جاور۔ خان صاحب ءِ یک وارے پدا وفاق ءِ دیم ءَ وت ءَ را مِک دارگ ءُ اے دراھیں کش ءُ بگیر ءِ اثر بے بامن ھم کپتگ اَت۔ ءُ آ نہ زانت کہ آخر دیمتر ءَ گوں آیاں چی یے درپیش بوگ ءَ اَت۔ ءُ وتی وتی پِس ءِ سیاسی جاورانی باور ءَ آ پکر جت گُڑا آئرا مارشت بوت۔ چشکہ آئی پِس میر حمل ھم چیزانی بارو ءَ ساف نہ اَت۔ کہ آ خان صاحب ءِ جتائی ءِ کِرم ءَ داشت چشکہ آ خان ءِ تھت ءَ چپی بہ کنت۔ ءُ وت خان بہ بیت۔ ءُ پدا وتی مرضی ءُ رضا ءَ گوں وفاق ءَ گپ ءُ رپ بہ کنت۔ یا کہ اچ آئی جتا بہ بیت۔ کہ خان صاحب ءِ اے دو دِلگیں راھبند آئرا دوست نہ اتنت۔ کہ یک وارے آ وفاق ءَ وتی چماں ایر کُرتگ اَت۔ ءُ گوں آئی الھاق کُرتگ اَت۔ ءُ نوں ناگت ءَ آ چہ وفاق ءَ دوربُوگ لوٹ اِت۔
بزاں بامن وتی براس۔ وتی پِس ءُ وتی ناکو زھتک شازادگ ءُ وزیرانی دل ءِ گپّاں زانت بلے آ یک سورتے ءَ مہلوک ءُ الس ءِ خیر ءَ لوٹ اِت۔ مہلوک ءُ الس ءِ خیر چے ءِ تہ ءَ اَت۔ ءُ چون اَت۔ ایشرا بامن نہ زانت۔ بلے کدی کدی آ وتی دل ءِ تہ ءَ ھیال کُرت۔ کہ مہلوک ءِ خیر علم۔ زانت ءُ دنیا ءِ ھمروچیگیں بدل سدل ءِ تہ ءَ بہر زُرتگ اَت۔ ءُ آ ایشرا وتی دل ءِ تہ ءَ آنکہ کارگ ءَ اَت۔ بلے تنے وھدی آ ایشرا یک نام ءُ یک دروشمے دات نہ کُرت۔ پمیشا کدی کدی آ گوں وتی ھیالاں سر ءُ چیر پکرجنان بوت۔ ءُ دراھیں شازادگانی تہ ءَ آئرا سلمان ءِ گپ ءُ ھبر دوست اتنت۔ چشکہ اگاں شاھی ماھل ءِ تہ ءَ کسے اگاں چیزانی زانت ءُ پوہ بوت۔ گُڑا آ شازادگ سلمان اَت۔ کہ چہ خان صاحب ءَ نزینک اَت۔ ءُ خان صاحب آئرا لندن ءِ تر ءُ تاب ءِ وھداں وتی ھمراہ بُرتگ اَت۔ ءُ آئی پِس رھمن۔ خان صاحب ءِ وتی نزینکیں سیادے اَت۔ ءُ سلمان وانندگ ءُ زانتکاریں ورنایے اَت۔ کہ آ چہ دنیا ءِ سیاسی چست ءُ ایراں ءُ چہ دنیا ءِ راجدپتر ءَ واکب اَت۔ کہ بامن کدی کدی گوں آئی وتی تھاموریں ھیالاں باث کُرت۔ چی ءَ کہ سلمان راجدپتر۔ فلسفہ ءُ اِزم ءِ بارو ءَ زانت ءُ بامن ءَ سک وشی بوت۔ وھدے آ گوں سلمان باث کُرت۔ کہ چو وتی براساں ءُ چو ایدگہ شازادگانی پیم ءَ سلمان ءِ گپ بے سر ءُ دیم نہ اتنت۔ بلکنا آیانی تہ ءَ یک کشش ءُ یک اثرے مان اَت۔ ءُ بامن ءَ دوست اَت۔
 نوں باگ ءِ تہ ءَ چاہ وران وتی براسانی گپّاں اشکنان بامن لوٹ اِت۔ کہ اے باث ءِ تہ ءَ بہر بزور اِیت۔ کہ چے دراھیں بنی آدم ءِ راجدپتر گوں آیانی یعنے بلوچانی راجدپتر ءَ ھوار یک مسکرہ ءُ ملنڈے اَت۔ یا کہ دراھیں بنی آدم ءِ راجدپتر پُشت ءَ یک سنجیدگ ءُ گران سنگینیں ءُ ماخولیں عقلے کارفرما اَت۔ کہ آ بنی آدم ءِ راجدپتر ءَ دیم ءَ بران اَت۔ بلے بامن ھیال کُرت۔ کہ آئی براس حسن ءُ رامین بگیر چہ کج باثی ءَ دگہ ھچ کنگ ءَ نہ اتنت۔ ءُ اے پوکیں ھبرے بوت۔ کہ اگاں آ حسن ءُ رامین ءِ باث ءِ تہ ءَ بہر بُزرتیں۔
 پمیشا یک ءُ دو وار باث ءِ تہ ءَ نیام کپاں آ نوں چپ بوت۔ کہ سلمان ءُ رامین وتی باثانی تہ ءَ چہ یک بٹ ءُ زینٹگے ءَ سر کپان بہ دومی زینٹگ ءَ لک کپان بوت انت۔ چشکہ آ وت مہ زان انت۔ کہ آ کُجا روگ ءَ اتنت۔ ءُ پرچے روگ ءَ اتنت۔
 ءُ پدا ھر سَئیں براس دیست انت۔ کہ آیانی پسّ میر حمل گوں آیانی ماس ھانی ءَ ملان ءُ آیانی نیمگ ءَ آیگ ءَ اَت۔
پمیشا ھر سَئیں براس بالشتانی سر ءَ پہ ادب تکیہ کنان بوت انت۔ چی ءَ کہ آ چہ وتی پسّ ءَ باز تُرس اتنت۔ ءُ مُدام آئی دیم ءَ گیشتر گپ نہ جت۔ ءُ مروچی آ زانت انت۔ کہ آیانی ماس ءُ پسّ پہ آئوکیں سانگ ءُ آروس ءِ تیاری ءِ بارو ءَ گپ جنگ لوٹ اِت۔ کہ ایش یک مزنیں رسم ءُ دودے اَت۔ کہ آیاں ھاندان ءُ کہول ءِ تہ ءَ اڈ دَیگ بوگ ءَ اَت۔
وھدے میر حمل اد ءَ سر بوت۔ تو آئی ورنائیں بچ پاد اھت انت۔ ءُ میر حمل آیاں پہ وتی چماں اشارگ کُرت۔ کہ بہ نند انت۔
 وھدے ھر کس وتی بالشت ءَ نندوک بوت۔ تو میر حمل گوں وتی جنین ھانی ءَ دلگوش بوان گْوشت۔
 شُمئے رسم ءُ دود نہ کُٹّ انت۔ یکے دودے ھلاس بیت۔ تو دومی بنا بیت۔ بلے آئوکیں سیر ءُ آروس آنکہ منی وتی چُک ءُ زہگانی انت۔ ءُ من لوٹ آں کہ اے رسم ءُ دود پہ وشی بہ گْوز اِیت۔ ءُ ھدا آیاں مُراد بہ دنت۔ آنکہ من ءَ ارمان بوگ ءَ انت۔ کہ پریؔ منی دوستیں جنک اچ من اِنکس دور کیچ ءُ مکران ءَ روگ ءَ انت۔ بلے۔ ءُ ھمداں آئی جنین ھانی نیام کپت۔
 بلے واجہ کار یات بدار کہ اچ اد ءَ مہناز ھم آیگ ءَ انت۔ منی براس میر مُراد جان ءِ دھتک۔ آ مزنیں کھندگے جت چشکہ آ وتی مرد میر حمل ءَ یات بہ دنت کہ اگاں آئی جنک در روان انت۔ گُڑا یک دگہ جنکے ھم آیگ ءَ انت۔ ءُ میر حمل بشکھندگ بوت۔
 شُمئے زند ءَ ھدا پہ ھمے سانگ ءُ سانگبندیاں پیدا کُرتگ۔ ءُ پدا شُمئے اے رسم ءُ دود وتی جاہ ءَ یک دگہ جنجالے۔ منی دل راست جست کن ئے۔ ھمیش اَت۔ کہ باز گْونڈ۔ سادگ ءُ کسانیں سیر ءُ آروسے بیت۔ بلے تو کُجا کِلّ ئے۔
آخر تو گْوشئے شازادگ ءُ یک شازادی ءِ سیر بوگ ءَ انت۔ گُڑا چوں چپ چپاں بہ بیت۔ تو دراھیں بلوچستان ءَ لوٹ اِتگ۔ نوں ھدا ایشرا پُج اِیت۔
 ءُ ھانی گوں وتی بشکھندگیں دپ ءَ گْوشان بوت۔
بلے چی ءَ پہ۔ یک شازادگ ءُ یک شازادی۔ چے مہناز شازادی یے نہ انت۔ ءُ منی براس زھتک میر مزار شازادگے نہ انت۔ کہ تو آیاں گوں شازادگ ءُ شازادیاں شُمارنہ کن ئے۔ آخر بادشاہ خیل ھست انت۔ بخیل۔ شُما چہ شاھی خاندان ءُ دگہ کسے را مزن ھیال نہ کنت۔
 ءُ میر حمل ءِ بشکھندی گیش بوت۔ ءُ آ وتی جنین یک وارے پدا چاران گْوشت۔
 شازادگ ءِ گِس ءَ تو ھم اھتگ ئے۔
 بلے من تئی مولد آں۔ تو کدی من ءَ شازادی یے ھیال کُرتگ۔ ھانی وتی سُنٹ ءَ شانان گْوشت۔ ءُ آئی مرد میر حمل پسّو دات۔
 تو وت ءَ را اگاں منی مولد ھیال کن ئے۔ گُڑا تئی رضا۔ بلے پمن تو منی شازادی یے ئے۔
 ءُ ھانی وتی مرد ءِ ھبراں دو براں گْوشت۔
نوں تو اے دراھیں رسم ءُ دوداں پیلو بہ کن۔ وتی وزیر دربار ءُ وتی داروگہ ءَ شاغاسیاں ھکم بہ دئے کہ آ چیزاں شر بہ کن انت۔ کہ نوں اھڑ ءُ ساوڑ روچانی
تہ ءَ پر بیت۔ کہ بس چہ اھڑ ءُ ساوڑ ءَ ماھے کپے پشت کپتگ۔ کہ پدا کلات سارت بیت۔
 ءُ میر حمل وتی دیم ءَ تہار کنان گْوشت۔
 من لوٹ آں کہ اے کار بہ ھل اِیت۔ کہ ایوک ءَ تئی اے رسم ءُ دودانی ھاتر ءَ ما زندگ نہ ایں کہ مارا اے دنیا ءِ تہ ءَ دگہ کار ھم کنگی انت۔ کہ نا۔
 ءُ ھانی وتی مرد ءِ دیم تہاری ءَ پوہ بوت۔ ءُ پاد اھت ؛ بس منی واھگ ھمیش انت۔ کہ اے سیر ءُ آروس گوں جم ءُ جوش ءَ اڈ دَیگ بہ بیت۔
 تئی دل ءِ مُراد پیلو بنت۔ تو دلجم بہ بو۔ بلے مئے دل ءِ مُراد ھم کدی پیلو بنت۔
میر حمل ءِ ھبرانی تہ ءَ یک تہلین سوکے ھم مان اَت۔ کہ ھانی ایشرا زانت پمیشا آ اچ ھموداں دراھت ءُ پدا چک ءُ پروش وتی مرد ءَ جست کُرت۔
پرتو۔ چاہ ءُ چیزے دیم بہ دیاں۔
 نہ منّ بیرم ءُ بوھیر ءِ چاہ وارتگ کہ اد ءَ آیگ ءَ اوں۔
وھدے ماس ھانی درشُت تو پسّ میر حمل گوں وتی ورنائیں بچاں ایوک پشت کپت۔ کہ نوں آئی دیم چٹ تہار گشتگ اَت۔ ءُ آئی ھما بشکھندگی ھم زیان بوتگ اَت۔ کہ یک زرے ساری اے بشکھندگی برائی دیم ءَ چاپ جنان اَت۔ وھدے آ گوں آیانی ماس ءَ رسم ءُ دودانی سر ءَ گپ جنان اَت۔ کہ نوں اے
بشکھندگی چٹ زیان بوتگ اَت۔ ءُ آئی سر ءَ یک جہلانکیں پکر ءُ ھیالے ءِ کرنچ ءُ کوس درا اتنت۔ کہ بامن۔ حسن۔ بلکنا رامین ھم ایشرا زانتگ اَت۔ پمیشا آ چشکہ راہ چار اتنت۔ کہ آیانی پِس دیمتر ءَ چے گْوش اِیت۔
 ءُ پدا میر حمل وتی دیم ءَ کرنچ کنان گْوشان بوت۔
 من شُمئے ماس ءِ دیم ءَ گپ نہ جت۔ پمیشا کہ مئے زالبولانی دپ ءَ ماش ھم تر نہ بیت۔ آنکہ من گْوشتگ اَت۔ کہ من آئوکیں سانگ ءُ سانگبندی ءُ سیر ءُ آروسانی بابت ءَ گوں شُما گپ کن آں۔ بلے مروچی من گوں شُما یک باز اہمیں گپے کنگ ءَ اوں۔ کہ ایشی نزینکی ءُ تعلقداری گوں منی ءُ گوں شُمئے وتی باندات ءَ انت۔ ءُ من نہ لوٹ اِت۔ کہ لوگ ءِ تہ ءَ من اے گپّاں گوں شُما بہ کُرتیں کہ اد ءَ خدمتگار۔ نوکر ءُ چاکر ءُ مولدانی رو ءُ آ انت۔ کہ نبائد اے گپ تالان بہ بیت۔ پمیشا من باگ ءِ تہ ءَ اے دیوان ءَ لوٹ اِتگ۔ کہ گوں شُما گپ بجن آں۔ کہ مروچیگیں تہل ءُ تہلیں جاورانی تہ ءَ مارا چے کنگی انت۔ ءُ چے کنگی نہ انت۔ چہ یک دمَگ ءَ خان صاحب وتی ھبر ءَ اوشتاتگ کہ آ گوں وفاق ءَ مڑاِیت۔ ءُ وتی حقاں چہ وفاق ءَ پچ گیرت۔ بلے من ءَ باور نہ یات کہ آئی گپ راست انت۔ چی ءَ کہ ساری ءَ گوں سرکار ءَ الھاق کُرتگ۔ ءُ نوں یک وارے پدا الھاق ءِ پروشتگ ءُ وتی جتائی ءِ بیرک ءَ برُز کنگ مئے پکر ءُ ھیال ءَ تہ ءَ نہ یات۔ ءُ مروچی سُہب ءَ من بیرم ءُ بوھیر ءَ گوں دیوان کُرتگ۔
کہ آ ھم خان ءِ جتائی ءِ ھیال ءِ سر ءَ ھم تپاک نہ انت۔ کہ الھاق ءِ منّ اِتگ بلے آ دراھیں مُلک ءِ تہ ءَ راجی بروبری ءِ جُہد ءَ وتی مکسد ءُ لیکھ زان انت۔ کہ من گوں آیاں ھم تپاک نہ کن آں۔ کہ اے ڈول ءَ مئے وتی جند ءِ شناست ءُ مئے وتی جند ءِ ڈس ءُ نشان گار ءُ گمسار بیت۔ ارمان۔ ءُ سدارمان کہ اگاں خان صاحب پہ نیک نیتی اے ڈولیں شناستے ءِ لوٹ بہ کُرتیں۔ گُڑا دراہ آئی ءِ پُشت ءُ پد ءَ بوتیں۔ بلے خان صاحب وفاق ءِ سر ءَ گرانی دور دَیگ ءَ انت۔ آ جتائی ءِ نام ءِ سر ءَ پہ وتی مپاد ءُ سیتاں یک راھے درگیجگ لوٹ اَت۔ ءُ من نہ زان آں کہ خان وتی نیت ءِ تہ ءَ نیک انت۔ مئے ڈس ءُ نشان ءُ مئے شناست ءِ جست ءَ نوں خان صاحب راھے۔ کشکے دات نہ کنت۔ بگیر اچ ایشی کہ ما وت یاگی نہ بوتگ۔ ءُ وتی ءُ پرنگیانی در نیام ءَ بوئوکیں ھما راضی نامگ۔ معاھدگ ءُ ایگریمنٹانی سر ءَ مِکّ اوشتگ ءُ گوں مروچیگیں سرکار ءَ وتی ھم سیادی ءُ نزینکیانی از سرِ نو بندات نہ کُرتگ۔ گُڑا تنا وھدے مارا مئے حق نہ رس انت۔ آنکہ ایش مشکلیں ھبرے کہ خان۔ اُستمان گل۔ سردار۔ اے ھبر ءِ سر ءَ بلکنا ھم تپاک مہ بنت۔ بلے کسے را اچ اے دراھیں چیزاں جتا یک راہ ءُ کشکے درگیجگی انت۔ نا کہ چیز جو اوشتوکیں آپ ءَ یکجاھے اوشتوک بنت ءُ پدا پوتگل ءِ بوہ ءَ دَینت۔
بامن وتی پِس ءِ دیم ءِ کرنچانی چارگ ءَ پد زانت۔ کہ راستی آئی پِس گم ءُ پکر باز
جہلانک ءُ باز دلپدردیں گم اتنت۔ کہ نوں چشکہ آ ایوک ءَ۔ بگیر چہ کسے ءِ مدت ءُ کُمک ءَ گوں وتی ھیسی سر ءَ اے دراھیں گرانباریاں وتی کوپگاں زورگ ءَ اَت۔ کہ آئرا وتی پسّ اے دراھیں لیب ءِ تہ ءَ بیگانگ۔ تانا ءُ یکتنا زانگ بوت۔ ءُ آ ھیال کُرت۔ کہ اگاں آئی پِس چشیں پیسلہ یے کُرت۔ گُڑا اے پیسلہ باز تہل ءُ سکیں پیسلہ یے بیت۔ ءُ بلکنا اچ ایشی نہ ایوک آئی وتی جند ءَ نُکسان بہ رس اِیت۔ بلکنا دراھیں قوم ءُ ڈیھ ءَ نکسان بہ رس اِیت۔ بلے چشکہ آئی پِس چہ خان صاحب ءِ کست ءَ اے دراھیں گرانباریاں وتی سر ءَ زورگ ءَ اَت۔ چشکہ آئی پِس وت الس۔ مہلوک ءُ اُستمان ءُ مردمانی سیت ءُ پائدگاں چہ گیش وتی جند ءِ قومی کست ءُ کینگ ءَ۔ وتی ذاتی جوش ءُ لہڑگاں ءُ وتی جند ءِ گوں خان صاحب ءَ ضد بازیاں دیم ءَ آرگ ءَ اَت۔ گُڑا اے گیشتر یک مزنیں المیہ یے اَت۔
پمیشا بازیں جست پدا آئی دماغ ءُ پکرانی تہ ءَ آیان بوت انت۔ ءُ آئرا نہ سُج اِت۔ کہ آئی پِس ءِ ھیال ءُ پکر چہ خان صاحب ءِ ھیالاں۔ چہ اُستمان گل ءِ ھیالاں ءُ چہ ایدگہ سردار۔ نواب ءُ سردارخیلاں گیشتر روژنا تر اَت۔ بلکنا نوں بامن ءَ ھمے تورگ ءَ اَت۔ چشکہ آئی پِس یک ءُ تانا ءُ یک آریپیں زر ءِ سر ءَ گوات ءُ مجانی تہ ءَ یک پرشتگیں بوجیگ ءِ تہ ءَ گْورم ءُ چولانی سر ءَ جہل روان روان اَت۔ کہ کس نہ زانت ءُ نیکہ آ وت زانت کہ آ کدی ڈُب اِیت۔ پمیشا بامن جرات کنان چہ وتی پسّ ءَ جست کُرت۔
 تو چہ خان صاحب ءَ جتا۔ اُستمان گل ءَ جتا ءُ چہ سرداراں جتا وتی بیرک ءَ بُرز کن ئے۔ چے تو اے کار ءَ ایوک ءُ یکتنا کُرت۔ کن ئے۔ چے اگاں تو خان صاحب ءَ گوں یکجاہ بہ بو۔ ءُ وتی جتائی ءِ توار ءَ چست بہ کن۔ گُڑا اے شریں ھبرے نہ بیت۔
 ءُ آئی پِس ءِ دیم ءَ کرنچ گیشتر پیداور بوت انت۔ چشکہ آئی دل ءُ پکرانی دراھیں چیریں گم یکدم چو ردوکیں ولاں برائی دیم ءَ درا بنت۔ ءُ آ بامن ءِ جست ءِ سر ءَ کمکیں غسہ بوان گْوشت۔
 خان صاحب ءَ چہ گیشتر بے باوریں ھاکم اے دنیا ءِ تہ ءَ نیست۔ آ نوکیں ھاکمانی بوٹاں چٹگ ءَ پہ تیار انت۔ آیاں وتی پسّ گْوش اِیت۔ وتی گم زیر گْوش اِیت۔ نوں چشیں مردم ءَ چہ چے اُمیت ءُ چے واھگ کہ آ منی ءُ تئی گپّاں بہ جنت۔
 بلے آ وتی جتائیں ھیثیت ءِ ھاتر ءَ سرین بن انت۔ بامن لکمہ دیان بوت۔ ءُ آئی پِس گْوشان بوت۔
 پہ وتی جند ءِ گرز ءَ۔
 بلے آئی اے گرز ھم یک معنایے دار اِیت۔ بامن گْوشت۔
 ھچ معنایے نہ دار اِیت۔ بگیر اچ ایشی کہ وفاق وتی پوجاں دیم بہ دنت ءُ آئی
سر ءَ اُرش بہ کنت۔ ءُ آئرا بندی بہ کنت۔ جتائیں ماھل ءِ تہ ءَ پہ نندگ نہ بیت۔ اے گوں قوم۔ ءُ دروہ بازی یے۔ یک سازشے۔ یک مکر ءُ فریبے۔ آ وت ءَ را جنائین اِیت۔ ءُ مارا کُلاں بربات کنت۔ پرچا کہ وفاق آئی طاقت ءَ زانت کہ یک تمنی ءُ قومی زند ءِ تہ ءَ ءُ یک کْوھنگیں راجی زند ءِ تہ ءَ سردارانی مزنیں ھیثیتے ءُ سردار ساری ءَ گوں آئی اتنت۔ ءُ نو ھم نہ انت۔
 ءُ حسن وت ءَ را دیمی کنان وت تفینک ءَ ایربران گْوشت۔
 بلے من سراوان ءِ سردارانی گْوشت۔ نہ کن آں۔ جھالاوان ءِ سردارانی رپڑے گوں من ھم تپاک انت۔
 چے سردارانی سر ءَ تو ھم دل بستگ۔ چے سرداراں گیش مسکرہ ءُ ملنڈ اے قوم ءِ تہ ءَ دگہ کسے بیت۔ رامین پہ سنجیدگی گْوشان بوت۔ آنکہ لوٹ اِت۔ کہ سردارانی بابت ءَ لہتیں پوچیں گپ بہ جنت۔ بلے آ وت ءَ را داشت چی ءَ کہ وتی پِس ءِ دیم ءَ آ مُدام ماخولیں گپ جت۔ ءُ وتی پِس ءِ دیم ءَ آ کدی اے تاثر دَیگ نہ لوٹ اِت۔ کہ آ گوں زند ءَ چنکس گیر سنجیدگ اَت۔
 ءُ نوں رامین ءِ گپ ءِ سر ءَ آئی پسّ سہر ءُ اسپیت بوان گْوشت۔
 بچار۔ دراہ سردار بد نہ انت۔ لہتیں سردارانی تہ ءَ گیرت ءُ عزت مان انت۔ ءُ من ءَ چہ جھالاوان ءِ سرداراں گیشتر اُمیت ھست۔
 ءُ بامن جست کُرت۔ چے تو جنگ کن ئے۔
 منی ھیال ھمیش انت۔ کہ یا ما بئیں یا خان۔
 چے خان ھمنکس بد انت۔ حسن جست کُرت۔ ءُ میر حمل پسّو دیان بوت۔
 خان کلکشتگ ءِ پیم ءَ تہل انت۔ آ اگاں نوکیں سرکار ءَ وتی پِس زانت ءُ نوں یک وارے پدا اچ آیاں جتا بوگ لوٹ اِت۔ گُڑا اچ ایشی گیشیں تہلی چے بوت کنت۔ چے چشیں مردم ءِ سر ءَ کسے باور کنت۔
 ءُ پد امیر حمل وتاں وت وتی گپ ءُ تران ءَ پتایان گْوشان بوت۔
 منی لشکر تیار انت۔ من تاں ھمے سیر ءُ آروس ءَ ودار ءَ اوں۔ کہ ایش پہ ھیر ءُ وشی بہ گْوز اِیت۔ حسن ءِ سیر بوتگ۔ رامین تو مردے بئے۔ رامین ءُ ھداداد بزان انت۔ ءُ آئی ماس۔ ءُ پدا گوں حسن دلگوش بوان آ گْوشان بوت۔
 حسن گِس ءِ ذمہ واری تئی سر ءَ انت۔ وتی براس ءُ گہارانی ھیال تئی سر ءَ انت۔ بلے ھیالداری ءَ گوں اے گپ ھمداں کھڈ بہ بیت۔ من باز پکر جنگ ءَ پد برے آسر ءَ رستگ آں۔
وھدے میر حمل وتی گپّاں ھلاس کُرت۔ گُڑا ھر سَئیں براس ھنچش چپ بوت انت۔ چشکہ آیاں بے درمانیں مارے بْوارت۔ ءُ آ وتی جاہ ءَ سنگ بہ بنت۔
ھوری وتی کوٹی ءِ تہ ءَ کھڑکی ءِ بُن ءَ اوشتوک زردیں دیگر ءِ رُژنائی ءِ تہ ءَ سوف۔ بادام۔ توت۔ ءُ ایدگہ میوگی ئیں دْرچکانی برکش ءُ ھرکت ءَ چاران اَت۔ کہ نوں یک سرگوش ءِ تہ ءَ دْرچکاں بال بالک جنان سرسران اتنت۔ ءُ اے زردیں دیگر ءِ تہ ءَ ھر چیز سوگہ ءُ دلجم گوں ھمے سکھت ءُ یکین ءَ وتی جاہ ءَ اوشتوک اَت۔ کہ دنیا ءِ تہ ءَ ھر چیزے کہ بہ بیت۔ گُڑا بہ بیت۔ بلے آیانی تہ ءَ چشکہ ھچ پیمیں بدل سدلے نہ اھت۔
 دنیائی ءِ چیزانی دل ءِ دلجمی ءُ سوگئی ءَ پدا وھدے ھوری وتی دل ءِ سوگئی ءُ دلجمی ءَ چاران بوت۔ تو آئرا تور اِت۔ کہ اد ءَ ھچ پیمیں دلجمی ئَُ سوگئی ءُ سکھت ءُ یکینے نہ اَت۔ بلکنا اود ءَ دورھندیں وسوسگ اتنت۔ کہ وتی سرین چو سیاہ ماراں چست کنان پد و پد جہل کُرت انت۔ ءُ گوں ھمیشی ھوار یک وارے پدا آ وتی سراں چست کُرت انت۔ ءُ ھوری ءِ ورنائیں دل چو دْرچکانی پناں بال بالک جنان بوت۔ ءُ آ وتی شلانیں ارسانی ترمپاں پہ وتی پلو ءَ گران ءُ ساف کنان بوت۔ ءُ چہ مزنیں ساھتے ءَ آ اود ءَ اوشتوکھڑکی ءِ بُن ءَ چہ ڈنی دنیا ءَ چاران اَت۔ کہ اچ اود ءَ شاھی ماھل ءِ بُرج ءُ ٹل درا اتنت۔ کہ آ ھمے ماھل ءِ بُن ءَ وتی ماڑی ءِ کْوھنگیں بہر ءِ تہ ءَ ودی بوتگ اَت۔ ھمداں شاھی ماھل ءُ ماڑی ءِ بُن ءَ مزن بوتگ اَت۔ ءُ ھمیشی ساھگ ءِ تہ ءَ وتی آیوکیں زند ءِ واباں دیستگ اَت۔
کہ نوں اچ اداں روگ ءِ سبب ءَ آئی دل چشکہ نا اُمیتی کنان اَت۔ کہ آ کلات ءِ بہشت ءَ پہ کیچ ءُ مکران ءِ دوزھ ءَ یل دَیگ ءَ اَت۔
 آ کیچ ءُ مکران ءَ وتی کسانی ءُ مزنی ءَ باز رنداں گوں وتی ماس ءُ وتی ناکو میر مُراد جان ءِ گِس ءَ شُتگ اَت۔ کہ اد ءَ کیچ کور ءِ بُن ءَ مچانی ساھگ ءَ بان ءُ کاپرانی چیر ءَ آ گوں شیہک۔ گوں مہناز۔ ءَ یکتنا گوں مزار ءَ لیب کُرتگ اَت۔ ءُ کہور ءُ مچانی بن ءَ تڑد اِتگ اَت۔ رُمب کُرتگ اَت۔ چم چیرکی ءِ لیب کُرتگ اَت۔ بلے آئرا مُدام کلات ءِ سرگوشانی ھیال اھتگ اَت۔ ءُ آ شپ ءَ مُدام وتی ماس ءَ تنک کنان بوتگ اَت۔ کہ زوتاں زوت کلات ءَ روگ بہ بیت۔ چی ءَ کہ کلات پرائی بہشتے اَت۔ ءُ کیچ ءُ مکران پرائی دوزھ ءَ چہ کم نہ اَت۔
 ءُ نوں آئرا ھبر بوتگ اَت۔ ءُ آ زانت کہ آئی سیر گوں مزار ءَ بوگ ءَ اَت۔ کہ مزار پرائی برگ ءَ ساری کلات ءَ اھتگ اَت۔ گوں وتی دراھیں خاندان ءُ کہول ءَ۔ گوں مولد ءُ خدمتگاراں۔ ءُ گوں دُھل ءُ دمامگاں۔ ءُ گوں چاپ ءُ سُرنگاں۔ ءُ انشپی ھوری ءِ دزی ھِنی ءِ رسم اَت۔ کہ دُزّی ھنی ءِ رسم ءِ تہ ءَ ایوک ءَ کہول ءُ خاندان ءِ مردماں نان دَیگ بوت۔ ءُ خاندان ءِ جنک پہ بانور ءُ سالونک ءَ شیئر ءُ سوت گْوشت انت۔ ءُ ایوک ءَ خاندان ءِ مردمانی دستاں ھنی کنگ بوت۔ کہ چہ ڈن ءَ کسے را لوٹگ نہ بوت۔ ءُ نیکہ نان دَیگ بوت۔ بلکنا ھر چیزے کہ بوت۔ گُڑا دُزّی ءُ چیروکائی بوت۔ آنکہ ھر مردم زانت کہ انشپی ھوری ءِ سانگ انت۔ بلے اچ ایشی ابید ایشرا دُزی ءِ ھنی گْوشگ بوت۔
 ءُ بانداشپ دیم دراھی ءِ ھنی اَت۔ کہ ھمساھگ ءِ جن ءُ زال ءُ بانک لوٹگ بوت انت۔ ءُ سوت ءُ شئیرانی نیام ءَ بانور ءِ دست ءُ پاداں ھنی جنگ بوت۔ ءُ بانور ءَ پوشائینگ بوت۔ ءُ آئی دزگہاراں آئی بُن ءَ نندوک گوں آئی سالونک ءِ بابت ءَ ملنڈ ءُ مسکرہ ءِ گپ جنان بوت انت۔ کہ بانور وتی دزگہارانی ھبرانی سر ءَ وتی چماں نزّ کُرت۔ گردن ءَ جہل کُرت۔ ءُ وتی لُنٹاں چکشہ پہ سوچن ءَ دوھت کہ ھچ گپ ءُ ھچ ھبر ءُ ھچ چشیں ھرکتے نہ کُرت۔ کہ اچ آئی پدّر بوتیں۔ کہ آ وتی سیر ءِ سئرَ وش انت۔ چی ءَ کہ بلوچی رسمانی تہ ءَ بانور ءِ شان ءُ شرپ ءُ گیرت ھمیشی تہ ءَ اَت۔ کہ آ وتی وشیاں دل ءَ بہ داشتیں۔ ءُ گوں کسی ءَ گپ مہ جتیں۔
 ءُ پونشی نکاھ ءِ شپ اَت۔ وھدے سالونک آئی کنک ءَ اھت ءُ پدا یک نوکیں زندے بندات بوت۔
 ءُ نوں کھڑکی ءِ بُن ءَ اوشتوک ھوری وتی زند ءِ ھمے نوکیں زند ءِ بارو ءَ ھیال کنان بوت۔ تو آ وتی دل ءِ دْرِکگ ءِ سر ءَ تُرس اِت۔ کہ آئی دل سے وار ھنچش سُر اِت۔ چشکہ اچ آئی جون ءُ جسد ءَ چہ ڈن ءَ در بہ کپ اِیت۔
 انشپی آئی دُزّی ھنی ءِ شپ ءَ کس درانہ بوت۔ کہ ایوک ءَ آئی ماس ءِ مولد ماھین پرائی نان آپ ءُ چاہ آئورت ءُ پدا درشُت کہ آئی ماس گوں سیر ءُ آروس ءِ کاراں اِنکس دست گٹ اَت۔ کہ نیکہ آئی ماس ھانی ءُ نیکہ آیانی مزنیں مولد ماھین ءَ وار ھست اَت۔ کہ گوں آئی یک ساھتے بہ نشتیں ءُ آئی ھوش ءَ چپ بہ کُرتیں۔ کہ واردم ءَ آئی ھوش پرّت ءُ آ چہ کلات ءِ باگ ءُ باگچہاں دور کیچ مکران ءِ سیاہ ڈنانی نیمگ ءَ درشت کہ اد ءَ بگیر چہ کہور ءُ مچّانی دْرچکاں دگہ ھچ دْرچکے چشکہ رُست۔ کہ اد ءَ زند تنے وھدی ھنچش چو سرکک ءِ پیم ءَ ردان اَت۔ کہ آئی تہ ءَ ھچ ھرکتے نہ اَت۔ ءُ نیکہ ھرکتے گندگ بوت۔ کہ نوں ھوری ءَ ھمے بے ھرکتی تُرسینت ءُ آ لوٹ اِت۔ کہ آئی نزینک ءَ کسے بہ بیت۔ ءُ گوں آئی لہتیں ھبر ءُ ھال بہ کنت۔
 پدا در پچ بوت۔ ءُ گوں در ءِ پچ بوگ ءَ آ وتی چک ءَ پروشت تو اد ءَ آئی کسانی ءِ دستگہار سفت۔ کہ آ ھیال کُرت۔ کہ بلکنا ایش مولد ماھین انت۔ بلے ماھین ءِ جاہ ءَ سفت درا بوت۔ ءُ سفت ءَ دیست تو ھوری چہ کھڑکی ءِ بُن ءَ دور کُرت۔ ءُ سفت ءِ گرد ءَ وتی دست مان کُرت۔ ءُ گریہان بوت۔ کہ سفت ھم آئی گریہگانی سر ءَ ھبکہ بوت۔ کہ آخر ھوری ءَ انشپی وشی بوگی اَت۔ بلے نہ زان آں پرچے ھوری چشکہ باز زہیروار وتی دستاں آئی گردن ءَ دور داتگ اَت۔ ءُ نوں ھیسکان ءُ گریہان اَت۔ ءُ سفت آئرا تسّلا دیان بوت۔
منی اماں۔ منی بانک۔ منی گودی۔ تو چے ءَ پہ گریہگ ءَ ئے۔ چے تو وش نہ ئے۔ کہ تئی سیر بوگ ءَ انت۔ ءُ تئی سیر گوں میر مزار ءَ بوگ ءَ انت۔ ءُ میر مزار تئی ناکو میر مُراد جان گچکی ءِ چُک انت۔ زان ئے۔ تھرو ھانی تئی سیر ءُ آروس ءَ چنکس وش انت۔ ءُ آ چون وش مہ بیت۔ تو کسی ءِ ڈن ءَ روگ ءَ نہ ئے۔ میر مُراد جان تئی ناکو ءِ لوگ انت۔ تئی لوگ انت۔ مہ گریھ۔ منی جانی۔ منی ساہ ءُ نپس۔ تو چے ءَ پہ گریہگ ءَ ئے۔
 ءُ پدا ھوری سفت ءِ گردن ءَ چہ وت ءَ را دور کنان وتی شلوکیں ارساں پاک کنان گْوشان بوت۔
 زان ئے۔ سفت من چنکس وش اوں۔ من باز وش اوں۔ مزار منی ناکو ءِ بچ انت۔ ءُ من مزار ءَ دست دارآں۔ منی ماس ءُ منی پِس ھمیش لوٹ اِتگ۔ ءُ ھمے ڈول بوتگ کہ منی دل سارت ءُ من وش۔ بلے زان ئے۔ سفت ھر جنک ءِ دل ءِ چہ پھلانی پناں چہ گیشتر نازرک انت۔ من نہ زان آں کہ من پرچے گریہگ ءَ اوں۔ بس نہ زان آں کہ پرچے مروچی اے زردیں دیگر ءِ تہ ءَ کھڑکی ءِ بُن ءَ اوشتوک منی دل زہیرواری کُرت۔ ءُ من ءَ وتی زند ءِ کْوھنگیں یاتانی تہ ءَ بڈ شُت اوں۔ ءُ پدا منی گریہگ اھت۔ کہ وت من نہ زان آں پرچے۔ من ءَ پہل کن کہ من ترا پریشان کُرت۔ بس مردم ءِ دل ھم یک عجبیں شے یے۔ کدی ایش چو سنگانی سنگ بیت۔ ءُ کدی کدی چو دیدگ ءَ نازرک بیت۔ اے دل ءَ کئے پوہ بہ کنت۔ من ءَ پہل کن۔ من ءَ انشپی گریہگی نہ انت۔ من ءَ وش بوگی انت۔ ءُ تئی آیگ ءَ گوں نہ زان آں پرچے منی ارس دراھت انت۔ ءُ من وتی ارساں داشت نہ کُرت۔ من ءَ پہل کن۔ سفت۔ سفت تو پمن زان آں چنکس ھواری ءُ زوھد وارتگ۔ من تئی منّت وارآں۔ اگاں اے دنیا ءِ تہ ءَ کسے اچ من نزینک انت۔ گُڑا آ تو ئے۔ تو سفت۔
 ءُ ھوری کُرت۔ ءُ سفت ءِ کلک ءَ دروتے گپت ءُ سفت ءَ ھم نہ زان آں پرچے ھوری ءِ ھمے دْروت دوست بوت۔ کہ آ سفت ءَ بگل ءَ کُرت۔ ءُ آئی۔ چم لُنٹ ءُ کلکاں پد ءُ پد پنچ شش دروت دات ءُ گْوشت۔
 زان ئے۔ ھوری تو چنکس من ءَ دوست ئے۔ ترا بلکنا سکت ءُ یکین نہ یات۔ کہ تو من ءَ چنکس دوست ئے۔ تو منی ساہ ءُ نپس ئے۔ تئی روگ ءَ پد زان ئے۔ من چنکس تانا مان آں۔
 ءُ ھوری وتی رِچوکیں پونز ءَ پہ دستمالے ءَ پاک کنان گْوشت۔
 منی دعا ھمیش انت۔ کہ زوتاں زوت تو ھم کسے ءِ بگل ءَ بروئے۔
 ءُ سفت کھند اِت۔ تو گریت ئے۔ تو من ءَ ھم گریوائین ئے۔
 ءُ ھوری کھندان گْوشت۔
 منی بانک ترا ھم یک روچے چو منیگ ءَ گریہگی انت۔ اے گریہگ بلوچ جنکانی کسمت ءَ نوشتہ انت۔ کہ یک روچے ماس ءُ پِس آیانی جست ءَ بگیر آیانی دست ءَ یک بیگانگے ءِ دست ءَ دَینت ءُ پدا گریہگ۔ زہیرواری ءُ زہیرونکانی دور ءُ باری بنا بیت۔ بلے کئے را اے زہیرونکانی پرواہ۔ کئے زانت کہ آیانی دل ءِ ارمان چے انت۔ ماس ءُ پِس وتی پرز ءَ پیلو کن انت۔ جنک ءِ دست ءَ دَینت۔ کہ رند ءَ ایش وت آیانی بہت ءُ طالع انت۔ کہ آ وش بہ بات۔ اگاں بہت ءُ طالع چپی بوت۔ تو گریہگ۔ ارسانی شلگ۔ بزاں آئی گٹ ءِ پٹی انت۔ زان ئے۔ سفت مئے چاگرد ءِ تہ ءَ جنک چنکس مذلوم انت۔ چہ جائیکہ مئے ھاکم ءُ بادشاہ ءِ جنک بہ بیت۔ یا کہ شپانک ءُ بگجت ءِ جنک۔ اے زند ءِ تہ ءَ جنین آدم چہ کُلاں بزھگ انت۔ پادانی لتر انت۔ اگاں لتر پاداں کپت۔ شر اگاں لتر پاداں نہ یات۔ گُڑا بشانے۔ دور بدئے۔
آ ءُ سفت زاں پہ زان کھڑکی ءِ بُن بوپانی سر ءَ نشت انت۔ ھمنکس نزینک کہ آ یک دومی ءِ دم ءُ ساہ ءَ بلکنا وتی دیماں تورگ ءَ اتنت۔
سفت ھوری ءَ چاران بوت۔
 زان ئے۔ ھوری مروچی تئی گریہگ ترا گیشتر زیبا ءُ براھدار کُرتگ۔ منی ھیال ءَ جنک ءِ ارس۔ جنک ءِ دروشم گیشتر زیبدار کنت۔ بچار مروچی تو پہک بانورئے۔
 ءُ ھوری چشکہ وتی سپت ءِ سر ءَ ھجالت بہ بیت۔ گْوشان بوت۔
 چے من ترا ھمنکس زیبا درا کن آں۔
 باز زیبا۔ سفت گْوشان بوت۔ یکے تو شازادی یے ئے۔ ءُ دومی تئی سہت ءُ زیور۔ تئی سینگار۔ تئی بانوری لیوس ترا گیشتر زیبا کُرتگ۔ تو مزار ءِ دپ ءَ آپ بئے۔ زان آں میر مزار ترا دیست گُڑا بے سار ءُ بے ھوش مہ بیت۔ تئی اے اسپیتیں دست ءُ پاد۔ تئی شیپگیں پونز۔ تئی بادامی ئیں چم کمکیں سوریں چم۔ ءُ اے چمانی سْرومَگ۔ تئی کوپگ۔ تئی گْور۔ تئی لاپ کہ گوں سرین ءَ یکجاہ انت۔ ءُ تئی کلکانی ھڈ ءُ کلکانی تہ ءَ کھڈ ءُ کب اِنکس نما کن انت۔ کہ منی ھیال ءَ واجہ مزار ءِ واب ءِ تہ ءَ ھم نہ یات کہ آئرا چشیں جنینے دست کپتگ۔
ھوری چہ وتی دستگہار سفت ءِ گپّاں اِنکس ھجالت بوت۔ کہ آ ایوک ءَ وتی سر ءَ جہل کُرت۔ ءُ بشکھندگ بوت۔
 ءُ پدا وتی سر ءَ بُرز کنان آ گْوشت۔
 زان ئے۔ سفت تئی دروشم مردم ءِ دل ءِ تہ ءَ پُتر اِیت۔ تئی سبزائیں رنگ۔ ڈلگیں چم۔ پچیں پیشانی۔ من ءَ اِنکس دوست بنت کہ من لوٹ آں کہ من مُدام ترا بچارآں۔ ءُ من نہ زان آں کہ من اِنکس زیبا اوں۔ چشکہ تو زیبا ئے۔ من نہ زان آں وھدے وت ءَ را آدینک ءِ تہ ءَ چارآں گُڑا من ءَ وتی پوست ءِ اسپیتی ءَ بگیر دگہ ھچ چیزے نظیر نہ یات۔ بلے تئی چمانی چارگ ءِ تہ ءَ مردم وتی چماں اچ تو گردین اِیت۔ چی ءَ کہ تئی چمان برْکش ءِ تہ ءَ یک ھنچشیں مان انت۔ کہ کسے تئی چماں پہ یک کرار ءَ چار اِت۔ نہ کنت۔ تئی اے آبرو کہ کراری ءَ گوں یک دومی ءَ ھوار کپاں۔ گُڑا تئی زیبائی ءَ گیشتر کنت۔ بچار تئی لُنٹ کاگدی ئیں لُنٹ انت۔ ءُ منی لُنٹ کمکیں زنڈ انت۔ وتی لُنٹانی ذکر ءِ سر ءَ ھوری وت کھند اِت؛ ءُ کھندان بوت۔
سفت ھم برائی گپانی سر ءَ کمکیں ھجالت بوت۔ چشکہ ھوری آئی دروشم ءِ سپت ءُ ستا ءَ بلکنا گیشتر کنان اَت۔ ءُ وھدے آ دیست کہ ھوری وتی لُنٹانی زنڈی ءِ سر ءَ کھندگ ءَ انت۔ تو آ کھندان ءَ گْوشت۔
 ھوری من زان آں تو وتی بارو ءَ باز ردیں ھیال دل ءَ دارگ ءَ ئے۔ نہ زان آں پرچے۔ تو واجہ مزار ءِ چمانی تہ ءَ وت ءَ را بچار۔ گُڑا ترا ھبر کپ اِیت۔ کہ تو راستی کلات ءِ شازادی ئے۔ چٹاں چٹ شازادی۔
 ھوری ھچ نہ گْوشت۔ ءُ وتی سر ءَ جہل کُرت۔ ءُ سفت آئرا بگل ءَ کُرت۔ ءُ آئی جلشک دیوکیں گشان ءَ زُرت ءُ آئی سر ءَ مان کُرت۔ ءُ پدا گشان ءَ دیمی چِکّ اِت۔ کہ آئی دیم چیر بوت۔ تو آ گوں وت دست ءَ آئی زنوک ءَ بُرز کُرت۔ ءُ آئی بوک ءَ کمکیں پہ دستاں بُرز کُرت۔ کہ ھوری چم نزّ اتنت۔ کہ سفت آئی لُنٹاں دروتے گپت ءُ گْوشت۔
 میر مزار تئی بوک ءَ بُرز کنت۔ ءُ ترا ھنچش دروتے دنت۔ ءُ پدا واجہ کار بے ھوش ءُ بے سار بیت۔ سفت خاتون وتی ھبرانی سر ءَ کھندگ ءَ بوت۔ ءُ آئرا وتی دل ءِ تہ ءَ وشی بوگ ءَ اَت۔ کہ آ وتی دل ءِ گپّاں گوں ھوری جنان اَت۔ ءُ ھنچش ھوری ھم وتی دل ءِ تہ ءَ وش بوگ ءَ اَت۔ کہ اے دنیا ءِ تہ ءَ یک دستگہارے ھنچشیں ھست کہ آ وتی دل ءِ گپّاں گوں آئی کُرت۔ کُرت۔
 ءُ پہ ھر دوئیں دستگہاراں ایش یک مزنیں دلبڈی یے اَت۔ کہ ھوری ءُ سفت ءِ دستگہاری چہ کسانی ءَ ھست اَت۔ کہ آ کلات ءِ تہ ءَ پچ بوئوکیں اولی جنکانی اسکول ءِ تہ ءَ ونتگ اَت۔ کہ اچ ایشی ساری آیانی دراھیں راج ءُ چاگرد ءِ تہ ءَ جنکانی اسکول ءِ وانگ یک شرم ءُ ھیایے اَت۔ کہ کس وتی جنک ءَ اسکول ءَ دیم نہ دات۔ ءُ اگاں جنکانی وانگءِ یک تسور ءُ یک ھیالے ھست اَت۔ گُڑا ایش ایوک ءَ گوں مسیت ءِ مُلا ءُ سیپارگ ءُ قران شریف ءِ وانگ اَت۔ بلے ایش خان میر احمد یار خان ءِ اسلاھاتانی یک بہرے اَت۔ کہ آ وتی پایہ تخت ءَ اولی وار جنکانی اسکولے پچ کُرتگ اَت۔ کہ اد ءَ آئی خاندان ءَ شازادی ءُ ایدگہ ھستگاریں مردمانی جنک داخلہ زُرتگ اَت۔
سفت شاغاسی سبور ءِ جنک اَت۔ کہ آئی پِس ءِ دراھیں عمر شاھی ماھل ءِ تہ ءَ گْوستگ اَت۔ ءُ سفت چو بزاں شاھی ماھل ءِ تہ ءَ گْوستگ اَت۔ کہ وتی بارگیں پیکر ءُ زیبائیں چم ءُ بُرزیں بالاد ءَ بازیں شازادگانی واباں تہل کُرتگ اَت۔ کہ ھر کس سفت ءَ بہ دیستیں گُڑا آئرا وتی دل ءِ تہ ءَ جاگہ دات یا کہ آ وتاں وت ھما مردم ءِ دل ءِ تہ ءَ پُترت۔
میر حمل ءِ بچ بامن مُدام سفت ءِ واباں گندان اَت۔ ءُ آ لوٹ اِت۔ کہ اگاں کدی آئی سیر گوں کس جنکے ءَ بوت۔ گُڑا آ گوں سفت ءَ بیت۔ نہ کہ گوں کس ءَ نہ بیت۔ ءُ سفت ھوری ءِ براس بامن ءِ نیت ءَ چشکہ زانت کہ بامن ءِ ساھگ مُدام گوں آئی گون اَت۔ ءُ آ شاھی ماھل ءِ پادکلانی سر ءَ۔ وتی باگ ءِ تہ ءَ۔ ھر جاہ سفت ءَ دیستگ اَت۔ بلے سفت تنے وھدی۔ ھر دم ءُ ساھت وتی چماں چیر داتگ اَت۔ ءُ اچ آئی نزینک ءَ لاتما ءُ لاپرواہ گْوستگ اَت۔ کہ سفت ءِ ھمے لاتمائی ءُ لاپرواھی ءِ تہ ءَ چشکہ یک دلبری ءُ یک نازے اَت۔ کہ بامن ءَ سفت ءِ ھمے دلبری ءُ ھمے مستانگی سک دوست بوتگ اَت۔
آنکہ سفت وت شازادی یے نہ اَت۔ ءُ شاغاسی ءِ جنکے اَت۔ بلے بامن ءَ چہ شاھی ماھل ءِ شازادیاں سفت گیشتر دوست بوتگ اَت۔ چی ءَ کہ بامن وت چہ شازادگ ءُ شازادیاں دور یک ھنچشیں جنکے ءَ مہر کنگ لوٹ اِت۔ کہ آ شازادی یے مہ بیت۔ بلکنا لس جنکے بہ بیت۔
آنکہ سفت یک شاغاسی ءِ جنکے اَت۔ ءُ شاغاسی۔ خان ءِ دربار ءِ کارندگانی یک مزنیں مردمے اَت۔ کہ دراھیں دربار ءِ چست ءُ ایرکنوک ءِ کارشاغاسی ءِ دست ءَ اتنت۔ کہ آ خان ءِ پئوج ءِ کماندار شُمار بوت۔ بلے سفت بامن ءَ پمیشا دست اَت۔ کہ سفت یک لس مہلوک ءَ چہ تعلق داشت۔
مروچی باندا سفت شاھی ماھل ءِ تہ ءَ کسانیں جنکاں سیپارگ ءُ ھساب وانینت ءُ وتی کار ءِ تہ ءَ وش اَت۔ کہ بی بی ءُ ایدگہ شازادی آئرا پہ عزت ءُ شرپ ءَ چاران اتنت۔ ءُ آئی ھندوکیں پیشانی ءُ آئی دیوان ھر کس ءَ دوست بوت۔ ءُ ھر زالکار سفت ءَ بہ دیستیں تو وتی دل ءَ گوں آئی پچ کُرت۔ کہ آئی تہ ءَ وت یک ھنچشیں کششے ھست اَت۔ کہ ایدگرانی دل ءِ تہ ءَ پُترت ءُ بامن پرائی دل ءِ تہ ءَ ھمے پُتروکیں مارشت ءِ سر ءَ ندر ءُ قربان اَت۔
 ءُ سفت ھوری ءَ بلکنا چہ بامن ءِ سبب ءَ دوست داشت یا کہ آیانی ساری ءَ دستْگوھاری اِنکس جہلانک اَت۔ کہ بامن ءِ گہار بوگ آیانی اے دوستی ءَ گیشتر مھکم ءُ سوگہ کُرتگ اَت۔ بلے ھوری ءَ ھبر نہ اَت۔ کہ سفت آئی نشار اَت۔
سفت ھوری ءِ زانانی سر ءَ وتی دست ءَ ایر کنان گْوشت۔
 تئی سینگار ءَ پونشی من وت گوں وتی دستاں کن آں۔ ءُ من پرتو بانوری دوچے وت گوں وتی دستاں دوچ کُرتگ۔ ھوری تو اے کمخواب۔ ءِ جامگ ءُ شلوار ءِ تہ ءَ گوں بنارسی گُد ءَ ءُ منی دستانی سینگار ءِ تہ ءَ پہ واجہ میر مزار ءَ ھنچش بئے چشکہ شے مرید پہ ھانی ءَ بوتگ۔ من تئی بانوری لیوس ءَ پونشی کارآں وھدے من ترا سینگار کن آں۔ تو دلجم بہ بو کہ ترا من چے پیم سینگار کن آں۔ تو تھرو ھانی من ءَ دیم داتگ کہ من تئی بدن ءَ چرپ بہ کن آں۔ کہ تئی بدن نرم بہ بت۔ گُڑا تو وت ءَ را تچک بہ کن کہ من ترا چپ بہ کن آں۔
ھوری ءَ شرم ءُ شک اھت ءُ ھمے دمان ءَ درپچ بوت۔ تو ھانی تہ ءَ پُترت ءُ سفت ءَ اد ءَ دیست تو خیرات ءُ ندر بوان گْوشت۔
 منی ماتو۔ شنکو تو۔ وتی ماس ءَ چے ءَ پہ نہ آئورتگ۔ تئی ماس در بی بی مئے وتی ھاندان ءِ مردمے۔ اے انشپی ما دُزی ھنی ءَ کسے ءَ را نہ لوٹ اِتگ۔ بلے در بی بی بیاتیں گُڑا۔
 ءُ سفت گْوشت۔ تھرو من ماس ءَ گْوشت۔ بلے مروچی ماس ءِ تب شر نہ انت۔ بلے باندا کئیت۔ المی کئیت۔ ءُ پدا کھندان ءُ گْوشت۔ اگاں کس مہ یات۔ بلے من کہ ھست آں۔
 تئی ندر کہ تو مُدام ھوری ءِ ھم کوپگ بوتگ ئے۔ ھدا ترا زندگ بہ کنات۔ من ترا ءُ ھوری ءَ یکجاہ گندآں گُڑا منی دل سارت بیت۔ تئی دستگہاری چو بزاں گہاری یے۔ ھوری ءَ گہار نیست۔ ھوری ءِ گہار توئے۔ تو منی جنک ئے۔ ھنچش کہ ھوری منی جنک انت۔
 ءُ سفت آئی منّت وار بوان بوت۔ ءُ سفت وتی دل ءِ تہ ءَ وش بوت۔ کہ تھرو ھانی آئرا وتی جنک ھیال کنگ ءَ اَت۔ ءُ آ ھیال کُرت۔ کہ تنے وھدی کس ءَ ھبر نہ اَت۔ کہ بامن چو ساھگ ءَ آئی پشت ءَ تچان اَت۔ ءُ آ بامن ءَ گیشتر تنک کنان اَت۔ تانکہ بامن گیشتر پہ آئی ناز ءُ داباں گنوک ءُ بے سار بہ بیت۔ کہ بامن ءِ دیم ءَ آپمیشا لاتما لاتما ملان بوت۔ تانکہ بامن ءَ مارشت بہ بیت۔ کہ آئی یعنے سفت ھاتون ءِ بندی کنگ چو مُپتیں ءُ سترائیں کارے نہ انت۔ کہ پریشی آئرا چو شے مرید گوں وتی کچکول ءَ گوں لوچیں ملنگاں تاں مکہ ءُ مدینہ ھم روگی کپ اِیت۔
 ھما شام ءُ دیگر ءَ سفت گوں وتی دستگہار ھوری تاں دیر ءَ اڈ کنگی کپت۔ کہ آ ھوری ءِ اسپیتں ءُ نرمیں بدنء گیشتر نرم کنان بوت۔ آئرا پرمات کہ وھدے میر مزار آئی بوک ءَ بُرز بہ کنت۔ گُڑا آئرا چے پیم ءَ گوں پیش آیگی انت۔
 ءُ رند ءَ سفت در کپت۔ ءُ ھوری وتی چیروکائی یا کہ دُزی ھنی ءِ شپ ءَ گوں وتی دل ءِ ھزاریں درہکگاں گْوازینت۔
انشپی آروس ءِ شپ اَت۔ ءُ شاھی ماھل ءِ تہ ءَ دراھیں ڈیھ ءِ نواب ءُ سرداراں لوٹگ بوتگ اَت۔ کہ نواب خاران۔ نواب مکران ءُ نواب لسبیلہ آنکہ گوں خان ءَ ھم تپاک نہ اتنت۔ کہ چہ خان ءِ الھاق ءَ ساری وتی جتائیں جتائیں ریاستانی الھاق ءَ گوں وفاق ءَ اڈ داتگ اَت۔ ءُ خان صاحب ءَ جست ھم نہ کُرتگ۔ کہ خان صاحب ھمے چیز سک تور اِتگ پرچا کہ آ گوں ھیسی سر ءَ گوں وفاق ءِ پئوجاں جنگ کُرت نہ کُرت۔ آنکہ لہتے مردم الھاق ءَ نہ منّ اِتگ ءُ کلات ءِ بازار ءِ تہ ءَ شاھی ماھل ءِ بُن ءَ مُچی کُرتگ اَت۔ بلے گوں اولی توپانی توارے مردم شاھی ماھل ءِ ساھگ ءَ وتی ھون داتگ اَت۔ ءُ شہید بوتگ اَت۔ ءُ پدا ھر چیز ترگہ درگہ بوتگ اَت۔ ءُ ایمنی برجا دارگ بوتگ اَت۔ ءُ ایمنی برجاہ دارگ بوتگ اَت۔ ءُ خان ءُ بزھگ ءُ لاچار الھاق کنگ بوتگ اَت۔
 ءُ نوں کہ خان صاحب یک وارے پدا گوں وفاق ءَ مڑاِتگ گُڑا آئی گْوستگیں دُژمن تنے وھدی آئی دژمن اتنت۔ ءُ آئی بازیں گْوستگیں بیل ءُ ھمراہ ھم نوں آئی دُژمن بوتگ اَت۔ کہ خان صاحب نوں چٹ ایوک ءُ تانا منتگ اَت۔
 بلے بلوچانی رسم ءُ دودانی تہ ءَ یک چیزے المی اَت۔ کہ وتی مرگ ءُ زند ءِ وشیانی تہ ءَ آ وتی دژمنداریاں پد ءُ پُشت جنان مرگ ءُ زند ءِ دودانی تہ ءَ بہر زُرت چی ءَ کہ آیانی ھیال ھمیش اَت۔ کہ دژمنداری نمبے نہ اَت۔ کہ ھشک بوتیں۔
 ءُ آیانی بیرگیری ءِ تپد سنگے نہ انت۔ کہ چاتے ءِ بُن ءَ آپ بوتیں۔ کہ وتی بیرگیری ءُ وتی دُژمنداری ءِ مارگ ءُ مارشتانی تہ ءَ ھم آ وتی مرگ ءُ زند ءِ دودانی تہ ءَ بہر زُرت کہ ایش آیانی جمعی ءُ ذاتی ءِ زند ءِ یک خاصیتے اَت۔ کہ ایشرا بلکنا ڈنی مردم نہ زانت انت۔
 ءُ نوں خان ءِ دوست ءُ دژمن درا گوں وت ءَ شیر ءُ شکر شاھی ماھل ءِ یک مزن ءُ دراجیں شامیانگ ءِ چیر ءَ نشتگ اَت۔
 شامیانگ ءِ راستیں دست ءَ نواب خاراں گوں وتی طُرگ ءُ پاگ ءَ چو بُت ءَ نندوک وتی چماں ھم نہ سُرین اِیت۔ آئی کشک ءَ نواب مکران ءُ پدا جام لسبیلہ نندوک اتنت۔ کہ جام لسبیلہ ترکی کلاھے سر ءَ کُرتگ اَت۔ ءُ سیاھیں شیروانی یے گور ءَ کُرتگ اَت۔ ءُ نواب مکران ءِ پاگ ءِ دوطُرگ چہ دور ءَ درا بوت انت۔
شامیانگ ءِ چپیں نیمگ ءَ جھالاوان ءُ سراوان ءِ سردار گوں وتی چو برپ ءَ اسپیتیں پاگاں ءُ دراج ءُ اسپیتیں بروتاں گوں وتی۔ چماں تاب دیان انگر آنگر چاران اتنت۔ کہ مری ءُ بگٹیانی سردارانی دراجیں مود ءُ ریش چہ دور ءَ درا بوت انت۔ کہ وتی دراجیں جامگ ءُ شلوار ءُ لیوساں آ سک براھدار درا بوت انت۔ کہ ایش درا چہ دور دور ءَ شازادگ حمل ءُ میر مُراد جان ءِ چُکانی آروس ءَ اھتگ کہ ھر نیمگ ءَ بنگلزئی۔ میرواڑی۔ گچکی۔ رئیسانی۔ رخشانی۔ مینگل نہ زہری۔ موسیانی۔ مری بگٹی۔ سنجرابی۔ محمد حسنی۔ جاموٹ مچ اتنت۔ کہ چو بلوچ ئیگاں ھر کُجا کہ لٹ بہ شانتیں گُڑا مروچی یک سردارے ءِ سر ءَ لگّ اِت۔
 شازادگ میر حمل ءُ میر مُراد جان گچکی۔ چک بند ءُ پوشائینوک ٹولی ٹولی ءَ ھر اھتنوکیں مہمان ءَ ھال اھوال کنان ءُ وھدے گوں آیاں یک دمے نندان۔ پاد اھت ءُ ایدگہ مہماناں وش آمد کنگ ءِ تہ ءَ مشکول اتنت۔ کہ ایدگہ مردم دراج ءُ کشادگیں شامیانگ ءِ درنیام ءَ آیان ءُ نندان اتنت۔ ءُ میر حمل ءُ میر مُراد جان گچکی ھر یک مہمان ءَ وش اھتک ءُ پخیر کنان اتنت۔ کہ شامیانگ ءِ کتبی نیمگ ءَ۔ ھمود ءَ کہ شاھی ماھل ءِ پادکل کاپر ءِ تہ ءَ مان اھت انت۔ کہ نوں اچ ھموداں خان صاحب یکدمے پدا اد ءَ آیگی اَت۔ گُڑا میر حمل ءُ میر مُراد جان گچکی وش ءُ وشال ھر مردم ءَ پہ گل ءُ شاداں وش اھتک کنان اتنت۔ کہ نبائد کسے ءِ عزت ءُ شان ءُ شرپ ءِ تہ ءَ پرکے بہ بیت۔
 آنکہ خان صاحب ءَ چہ گْوستگیں سے چارماہ ءَ کس نہ دیستگ اَت۔ کہ ولیعہد ھارون ءُ براس شامیر ھم چشکہ وتی پِس ءِ اد ءَ آیگ ءِ سر ءَ وش اتنت۔ کہ مروچی سُہب ءَ میر حمل ءُ میر مُراد جان گچکی گوں ولیعہد ءَ یکجاہ خان صاحب ءَ سیر ءِ پاگ واجہی ءَ پہ لوٹ اِتگ اَت۔ ءُ نوں ھمے سَئیں مردم شامیانگ ءِ ھر کنڈ ءُ پہنات ءَ مہماناں نادینان ءُ وش آمد ءُ بر آمد کنان اتنت۔ ءُ دراھیں چم بے ولیعہد ھارون ءِ سر ءَ جنوک اتنت۔ کہ آئی بُرزیں بالاد ءُ آئی سیاھیں مود پُشت ءَ گیسوکنان بندوک اتنت۔ ءُ آ سیاھیں چادرے پوش اِتگ اَت۔ کہ چارد ءِ کنڈ ءُ کنک ءَ بلوچی دوش ءِ ھپتیں رنگانی تہ ءَ درا بوت انت۔ آئی کوپگاں مان گیجوک اَت۔ کہ یک کنڈے چہ آئی کش ءَ گْوست کہ پدا بُرز برائی کوپگاں مان بوت۔
مینگلانی سردار کہ لاگر ءُ مزن پلکیں مردے اَت۔ پونز ءِ ناس کنگ لوٹ اِت۔ بلے اے مُچی ءِ تہ ءَ چشکہ آئی ءَ وار رسگ ءَ نہ اَت۔ کہ چہ وتی سیاھیں سدری ءِ کیتو ءَ وتی پونز ءِ نسواری ناساں دربہ کنت۔ ءُ وی مشہید دستمال ءِ تہ ءَ وتی اچانگ ءُ پونز ءِ لمپاں بہ دار اِیت۔ ءُ پاک بہ کنت۔ کہ آئرا پونز ءِ ناس ءِ نشگ چہ باز ساری ءَ بوتگ اَت۔ کہ آئی گین ورنائی بند بوت۔ ءُ آئی سر باز درد کُرتگ۔ گُڑا یک طبیبے آئرا نسواری ناس ءِ پرماتگ اَت۔ کہ ھر روچ دہ دوازدہ وار آ وتی دلدست ءَ ناس مان کُرت۔ ءُ پداں گوں وتی راستیں ھورانی تہ ءَ ناسانی ٹپاں زُرت۔ ءُ وتی شوھانی تہ ءَ پُترینت ءُ پدا اچ آئی پونز آپ رچان بوت۔ کہ گوں وتی ریشمی سیاھیں دستمال ءَ آ وتی پونز ءَ ساف کُرت۔ کہ آئی پچانی سر ءَ نسواری ناسانی نشان مان اتنت۔ کہ نوں آ مُچی ءِ تہ ءَ سردارانی نیام ءَ آنکہ ناس ءِ نشئی اَت۔ بلے ناس ءِ لیگاراں ھم زانت پمیشا آ وتی ھوش ءَ انگر آنگر چپ کنان وتی کشک ءَ نندوکیں رخشانیانی کماش ءَ ترندیں مسی ءَ گپتگ اَت۔ بلے آ چہ دیوان ءَ پاد آیگ نہ لوٹ اِت۔ چی ءَ کہ آئرا ھبر نہ اَت۔ کہ شاھی ماھل ءِ تہ ءَ آپ دست ءِ جاہ کُجا اَت۔ ءُ باگ ءِ تہ ءَ روگ لوٹ اِت۔ پمشکا آ نندوک بوت۔
 مریانی تمندار وتی دل ءَ ھیال کنان اَت۔ کہ اے دراھیں نندوکیں سردار ءُ نواب پرنگ ءِ بگھی ءَ سیوی ریلوائی ٹیسن ءَ چکّ اِتگ بلے ایوک ءَ مری تمندار پرنگ ءِ بگھی ءَ نہ چِکّ اِتگ۔ آنکہ اے واقعہ ءَ قرنے گْوستگ اَت۔ بلے مری ءِ تمندار وتی ھمے پہر ءِ تہ ءَ ایدگہ دنیائی چیزاں چہ بُرز ءَ جہل ھیال کنان اَت۔
 بگٹیانی سردار گوں لاگریں بالاد ءُ بروتاں تاب دیان وتی سرمچاری ءُ بہادریانی سر ءَ پہر بندان وتی دل ءِ تہ ءَ وش بوان اَت۔ ءُ نندوکیں مردم گیشتر آئرا چاران اتنت۔ چشکہ آ چہ آزماناں جہل ڈگار ءَ اھتگ۔
 حسن۔ سلمان۔ شامیر۔ مراد۔ سردارانی پشت ءَ چہ تخت ءَ جہل نندوک اتنت۔ بلے بامن اود ءَ نہ اَت۔
 ءُ نوں یکدمے پد ھر دوئیں سالونک یعنے مُراد جان گچکی ءِ چُک میر مزار ءُ رامین ءَ اد ءَ آیگی اَت۔ ءُ تخت ءِ سر ءَ نندگی اَت۔ کہ پدا خان صاحب ءَ اد ءَ گوں ھر دوئیں سالونکانی نیام ءَ نندگی اَت۔ کہ دراھیں مردمانی چم بے تخت ءَ جنوک اتنت۔ ءُ ڈن ءَ لوڑیانی ڈہل ءُ سُرنگ ءِ توار شامیانگ ءِ تہ ءَ آیان اَت۔
 ءُ ڈن ءَ جون ءِ ماہ ءِ یک سرگوشے کشان اَت۔ ءُ مروچی کلات ءِ آزمان چہ ھر روچ ءَ گیشتر سبز ءُ جہلانک دراکنان اَت۔ ءُ ھر چیزے کھندان درا بوگ ءَ اَت۔ چشکہ عید ءِ روچ بیت۔ ءُ کلات ءِ کسمت ءِ تہ ءَ چشیں وشی ءِ روچ باز کمتر اتنت۔ بلے کدی کدی ایشی قرنانی نا اُمیتی گوں یک ناگتیں وشی یے ءَ بدل بوت۔ ءُ مروچیگیں روچ یک ھنچشیں وشیں روچے اَت۔ آنکہ اے وشیں روچ وتی بگل ءِ تہ ءَ اھتنوکیں روچانی بازیں وسوسگ ءُ بازیں تُرس ھم زُرتگ ءُ آیان اتنت۔ کہ نوں بلکنا ایشانی سر ءَ نہ مروچی خان صاحب وت ءُ نیکہ میر حمل پکر جنان اَت۔ کہ آیاں باندات ءَ چے پیسلہ کنگی اَت۔ ءُ چے ڈول ءَ کنگی اَت۔ مروچی وشی ءِ روچ اَت۔ پدا مچی ءِ تہ ءَ ناگت ءَ یک ھنچشیں واکیہ یے بوت۔ کہ آ دراھیں مردمانی دلگوش ءَ گوں وت ءَ کُرت۔ ءُ ھر کس ھمانیمگ ءَ چاران بوت۔
اسل ءَ چہ تخت ءِ نیمگ ءَ یعنے چہ شامیانگ ءِ کتبی نیمگ ءَ کہ اچ ھموداں خان صاحب ءَ آیگی اَت۔ کہ اچ اداں لس مردم ءَ پُترگ ءِ اجازہ نیست اَت۔ گُڑا نہ زان آں چوں اچ اوداں ورنایے پُترت کہ آئی زیبائیں دروشم۔ سیاھیں بروت۔ سیاھیں مودان چہ پدّر بوت۔ کہ آ چہ یک آسودگیں خاندانے ءِ اَت۔ ءُ آئی پوشاک ھم وتی جاہ ءَ بروبر زانگ بوت انت۔ ناگت ءَ تہ ءَ پُترت ءُ شامیانگ ءِ تہ ءَ اوشتوکیں سپاھی ھم آئرا ھچ نہ گْوشت انت۔ چشکہ سپاھی ھم آئی کہول ءُ خاندان ءَ زانت انت۔ کہ آ کے انت۔
بلے چرائی اد ءَ پُترگ ءَ پد سپاھی کمکیں پریشان بوت انت۔ چشکہ اے ورنا ءَ چہ اد ءَ پُترگی نہ اَت۔ پرچا کہ ایش خان صاحب ءِ آیگ ءُ روگ ءِ راہ اَت۔ کہ لس مردم ءَ اچ اد ءَ آیگ ءُ روگ ءِ اجازہ نہ اَت۔ کہ کس نہ زانت کہ اے ورنا اچ اوداں چوں اد ءَ اھتگ اَت۔
 کہ نوں سپاھی آئرا چار مکنڈاں گیڑھ کُرتگ اَت۔ بلے انگت ءَ اچ آئی نزینک بوگ ءَ نہ اتنت۔ چشکہ آیاں اے ورنا ءِ ھاندان ءُ کہول ءِ بابت ءَ ھبر اَت۔ کہ آ کئے اَت۔ کہ آ بلکنا لس مردمے نہ اَت۔
 وھدے ولیعہد ءِ چم شامیانگ ءِ پُشتی دروازگ ءَ کپت انت۔ تو آ شامیانگ ءِ گالی ءُ بوپ ءُ بالشتانی سر ءَ چشکہ جُپ جنان ءُ رُمبان وت ءَ را ورنا ءِ کش ءُ کنک ءَ سر کُرت۔ تانکہ اے جاوراں وتی دستاں بزور اِیت۔ ءُ اے عزت داریں مُچی ءِ تہ ءَ دگہ جنجالے مہ گند اِیت۔
 ولیعہد ھارون ھمے ورنا ءَ وتی بگل ءَ گپت ءُ تخت ءِ نیمگ ءَ بران بوت۔ بلے ھمے ورنا وتی دستاں شانان مینگلانی سردار ءِ بابت ءَ زاہ ءُ دُژمان کنان اَت۔ ءُ گْوشان اَت۔ کہ مینگل ءِ سردار اسل ءَ آئی پِس اَت۔ کہ کشگ بوتگ اَت۔ کہ نوں مُپت ءَ سردار ھاتم لٹ ءِ سردار بوتگ اَت۔ وھدیکہ آئی پِس شہید کنگ بوتگ اَت۔ آخرپرچے۔ آ چہ ولیعہد جست کنان اَت۔ ءُ ولیعہد آئرا تسلا دیان اَت۔ ءُ گوں آئی بشکھندگ بوان اَت۔ چشکہ ولیعہد ھم زانت کہ ایش کئے انت۔
 پدا وھدے آ تخت ءُ بوپ ءُ گالی ءُ بالشتانی سر ءَ نشت بلے گوں زڑوکیں ڈلگیں چماں آ نگر چاران بوت۔ چشکہ آئرا تسلا مہ بیت۔ چشکہ آئی دل ءِ بے جاراتی ءُ تکانسری آئرا پہ آرام ءَ پہ نندگ ءَ مئیل اِیت۔ آ گوں ولیعہد ءَ سوئج ءُ رونج کنان بوت۔ ءُ آئرا جست کنان بوت۔
 بچار۔ تو مئے خان ئے۔ مئے ھاکم ئے۔ مئے ولیعہد ئے۔ باندا خان صاحب ءِ جاہ ءَ تو مئے مُلک ءُ ڈیھ ءِ ھاکم بئے۔ ءُ ما تئی رعایا ءُ گلام بئیں۔ تئی پمّا چہ سردارانی گلامی ءَ ھزاروار شر تر انت۔ بلے زان ئے۔ کسے ءِ جنگ ءُ کشگ شریں ھبرے نہ انت۔ من ھم بہ لوٹ آں وتی پِس ءِ بدل ءَ چہ ھاتم ءَ گپت کن آں۔ آنکہ من زان آں کہ ھاتم ناروایے۔ بے رھم انت۔ ءُ آ مروچی توانگر انت۔ کہ خان ءِ دست ءِ ساھگ برائی سر ءَ انت۔ بلے باندا خان نہ بیت۔ گُڑا آ چے کنت۔ خان ھم چے پشت کپتگ۔ منی ھیال ءَ خان ءِ ساھگ پشت کپتگ اَت۔ نہ کہ باز دیر انت۔ کہ خان فنا بوتگ۔ خان آزماناں شُتگ۔ ءُ آ گوں وتی دستاں آزمان ءِ نیمگ ءَ تچک کنان بوت۔
بلے ولیعہد ھارون۔ انگت ءَ آئی ھبراں چشکہ دل ءَ نہ کُرت۔ ءُ آئرا تسلا دیان بوت۔ ءُ ورنا ءِ بے سار ءُ گڑوکیں چماں زڑان بوت انت۔ کہ آئرا وتی جند ءِ سر ءَ۔ وتی ھبرانی سر ءَ ھچ پیمیں زور ءُ طاقتے مان نہ اَت۔
 ءُ پدا حسن ھم اچ وتی جاہ ءَ پاد اھت ءُ مُچی ءِ نیام ءَ بیڑینگ جنان تخت ءِ نیمگ ءَ رہاگ بوت۔ چی ءَ کہ آ زانت کہ اے ورنا کئے اَت۔ کہ اے ورنا اسکول ءِ تہ ءَ گوں آئی یکجاہ کراچی وانگ ءَ اَت۔ ءُ وھدے الھاق بوت۔ تو مینگلانی سردارالھاق ءِ بدی درا بوت۔ ءُ کوھانی تہ ءَ درشُت کہ سرکار مینگلانی سردار ءِ جاہ ءَ مینگلانی سردار ھاتم ءِ وتی سیادے جوڑ کُرتگ اَت۔ ورنا ءِ پِس میر مزار کہ آ الھاق ءِ حق ءَ اَت۔ ءُ سرکار ءُ حکومت ءِ وپادار اَت۔ آئی بچ ھما زمانگ ءَ کراچی ءَ وانگ ءَ اَت۔ وھدے آئی پِس ءَ شپی شپ جنگ ءُ کشگ بوتگ اَت۔ کہ وت سردار مینگل گوں وتی بیل ءُ یلاں بندی کنگ بوتگ اَت۔ کہ دراھیں جنگل ءِ ٹک یاگی بوتگ اَت۔ خان ءِ الھاق ءِ بدی داری ءَ۔ کہ آیانی ھیال ءَ اے الھاق پہ زور ءُ زوراکی کنگ بوتگ اَت۔ ءُ دائود ءِ ورنائیں پکر ءُ دماغ ءَ مزنیں دِکہ ءُ تیلانکے رستگ اَت۔ کہ آ چہ وتی پِس ءِ کُشگ ءِ گماں گنوک بوتگ اَت۔ کہ نوں آ گوں ھر مردم ءَ پڑان پہ دیم وتی گپ جت۔ کہ مروچی شاھی ماھل ءِ دعوت ءِ تہ ءَ آ ناگمان ءَ اھتگ اَت۔ ءُ چہ شامیانگ ءِ کتبی دروازگ ءَ تہ ءَ پُترتگ اَت۔ کہ سپاھی زانتگ اَت۔ کہ ولیعہد ھم آئی ءِ گماں چہ واکب اَت۔ کہ آ وت پاد اھتگ اَت۔ ءُ آئرا تسلا دیان بوتگ اَت۔
کہ نوں حسن ھم پاد اھتگ اَت۔ تانکہ یک نہ یک ڈولے ءَ دائود ءَ چہ شامیانگ ءَ در کنگ بہ بیت۔
 ءُ گوں حسن ءِ گندگ ءَ دائود پاد اھت ءُ حسن ءِ دستاں گپت ءُ دروت دیان بوت۔ ءُ پدا مُچی ءِ نیمگ ءَ دیم کنان گْوشان بوت۔
براساں زان اِت۔ ایش منی سنگت انت۔ شازادگ میر حمل ءِ مستریں بچ۔ من ءَ ھبر انت۔ کہ میر حمل خان ءَ دل ءِ تہ ءَ دوست نہ دار اِیت۔ چی ءَ کہ خان گوں کئے ءَ نیکی کُرتگ۔ کہ گوں من بہ کنت۔ منی پسّ آنکہ پہ خان ءَ شہید نہ بوتگ ءُ پہ سرکار ءَ شہید بوتگ۔ بلے من نہ زان آں کہ شہید کئے ءَ را گْوش انت۔ ھما کہ پہ ڈیھ ءَ شہید بہ بیت۔ یا کہ ھما پہ سرکار ءَ۔ منی ھیال ءَ ھر کس کہ مُرت گُڑا آ شہید انت۔ توریکہ آ تئی دوست بہ بیت۔ یا کہ دُژمن۔ منی پسّ شہید بوت۔ پہ خان ءَ۔ پہ سردار ھاتم ءَ۔ بلے سردار ھاتم تو آئرا کُشت۔ آ چوں منی پِس ءِ دوست بیت۔
 حسن آئرا بگل ءَ کُرت۔ ءُ چہ شامیانہ ءَ ڈن ءَ برگ لوٹ اِت۔ بلے آئی چم بہ سردار ھاتم ءَ کپت انت۔ کہ آ دائود ءِ گپّاں ایوک ءَ بشکھندگ بوان اَت۔ ءُ دائود وت ءَ را پہ ھاتم ءَ راست کُرت۔ ءُ لہتیں گام زورگ ءَ پد حسن۔ ولیعہد۔ ءُ سپاھی آئرا بگل ءَ کُرت انت۔ تانکہ آئرا ھاتم ءِ نیمگ ءَ روگ ءَ مئیل انت۔
 ءُ دائود ھاتم ءِ نیمگ ءَ چاران گْوشان بوت۔
 پرواہ نیست۔ تو منی پِس ءَ کُشت۔ یک روچے من ترا کُش آں۔ اے گُڑا بیت۔ کہ تو کسے ءَ را کُشئے گُڑا پرتو ھم مرگ ایر انت۔ من ترا پہ زندگانی ءَ نئیل آں۔ ھاتم۔ تو سردار بہ بو۔ خان ءِ دست ءِ ساھگ تئی سر ءَ ایر انت۔ بلے منی روچے کئیت۔ آنکہ تو طاقت ورئی ءُ من نزور آں۔ بلے گرک ءِ ماس تاں کدین ءَ پیگ وارت۔ سردار ھاتم دائود ءَ چاران ءُ بشکھندگ بوان چہ وتی کیتو ءَ وتی پونز ءِ ناساں در کُرت۔ ءُ ناس کنان بوت۔
 ءُ مہلوک دائود ءِ گنوکی ءُ بے ساری ءِ گپّاں اشکنان بوت۔ تانکہ دائود گیران ءُ کوکار جنان چہ شامیانگ ءَ ڈن ءَ در کنگ بوت۔ کہ یک وارے پدا شامیانگ ءِ بوپ ءُ گالی ءُ بالشتانی سر ءَ نندوکیں سردار ءُ نواب وتی ھمروچیگیں زند ءِ بابت ءَ گپ جنان بوت انت۔
 قبیلہ داری زند ءُ نوکیں نوبتانی گزر ءُ لوٹانی تہ ءَ قبیلہ داری زند گوں یک نوکیں وڑ ءُ ڈولے ءَ کار کنگ ءَ اَت۔ کہ چہ الھاق ءَ ساری قبائلی زند ءِ شون ءُ شرپ وتی ڈول ءَ گوں یک آزاتیں ڈولے ءَ کارکنگ ءَ اتنت۔ کہ ایشی تہ ءَ ھچ پیمیں لیکھ ءُ مکسدے نہ اَت۔ بگیر اچ ایشی کہ آ زندگ بہ مان انت۔ گوں وتی یک کْوھنگیں دودمان ءُ رسم دودے ءَ۔ بلے نوں اے بے لیکھ ئیں زند کہ ایشی تہ ءَ ذات ءِ تکمیل ءُ سوگئی ایوک ءَ زندگ بوگ ءِ بنیاتی ئیں جبلتانی سر ءَ ایر اَت۔ نوں یک دگہ راھبندے ءَ گوں دُچار کپتگ اَت۔ کہ ایشی تہ ءَ زند ءَ یک نوکیں شون ءُ شرپے دَیگی اَت۔ ءُ اے شون ءُ شرپ چہ ڈن ءَ اَت۔ چہ تہ ءَ نہ اَت۔ یعنے ایش نوں۔ اچ آیانی مرضی ءُ رضا ءَ گوں ٹاھینگ نہ بوت۔ بلکنا ڈن ءِ زور ءُ طاقت ایشرا پہ وتی رضا ءُ مرضی ءَ ٹاھینگ لوٹ اِت۔ ءُ ھمے تضاد۔ ھمے جنگ ءُ جیڑھ وت ءَ را نوں چہ ھر کنڈ ءُ دمَگ ءَ پدّر کنان اَت۔
 ءُ یک سردارے ءَ در کنگ ءُ دومی سردار ءَ وتی کُٹ ءَ نندارینگ اے ھند ءِ چہ کُلاں مزنیں ویل اَت۔ کہ ایشرا اد ءِ نندوکیں ھر مردم وتی بردست ءِ تہ ءَ پہ شری زانت ءُ پوہ بوت۔ بلے باز ھنچشیں چیز اتنت۔ کہ گْوشت۔ نہ بوت انت۔ ایوک ءَ مارگ بوت انت۔
 پدا سالونک گوں وتی زہم ءُ سگار ءُ پاگاں درا بوت انت۔ ءُ آ بشکھندگ چہ مہلوک ءِ دیم ءَ گْوزان تھت ءِ سر ءَ نشت انت۔ کہ مروچی رامین ءِ تب ءُ تابانی تہ ءَ یک گران سنگی ءُ یک ماخولی یے اھتگ اَت۔ چشکہ مروچی آ وتی دراھیں مسکرہ ءُ ملنڈاں یلہ دیان گوں یک نوکیں زندے ءَ ھم دیم بوان اَت۔
 ءُ پدا دراھیں مُچی چُپ بوت۔ ھنچش چشکہ چہ یک گروکے ءَ ساری گوات اوشت اِیت۔ ءُ پدا ھور رچان بیت۔ ھنچش نوں چہ خان صاحب ءِ آیگ ءَ ساری۔ دراھیں مچی چُپ بوت۔ ءُ پدا خان صاحب ودی بوت۔ گوں میر مزار مُراد جان۔ میر حمل۔ میر عظیم خان ءُ ایدگہ شازادگاں۔
 خان مروچی بشکھندگ اَت۔ ءُ ھنچش زانگ بوت۔ کہ مروچی آ وتی دراھیں گم ءُ پکراں چہ دل ءَ بُرتگ اَت۔ چشکہ مروچی آ وتی دراھیں پکراں شموشان یک نوکیں باندات ءُ یک نوکیں زندے بنا کنگ لوٹ اِت۔
 سردارانی سیر ءَ لوٹائینگ ھنچا آئی وتی جوڑ کُرتگیں راھشونے اَت۔ کہ آ پہ وت سنگت ءُ ساتھی بیل ءُ ھمراہ لوٹ اِت۔ کہ کئے گوں آئی تپاک اَت۔ ءُ کئے گوں آئی تپاک نہ اَت۔
 خان ءِ وتی جند ءِ نزوری اسل ءَ بلوچ راجدپتر ءِ تہ ءَ آئی تانائی ءُ یک تانائی ءِ سبب اَت۔ کہ نہ ایوک ءَ آ وتی جند ءِ راجدپتر ءِ تہ ءَ یک ءُ تانا اَت۔ بلکنا دنیا ءِ دودمان ءِ راجدپتر ءِ تہ ءَ یک ءُ تانا اَت۔
خان وتی پاگ ءَ مروچی لس بلوچانی ڈول ءَ مول بستگ اَت۔ کہ آئی دراجیں جامگ آئی پاداں سر بوتگ اَت۔ ءُ آ گیشتر سبر درا بوت۔
دیوان ءِ بندات ءَ سرسردار۔ مریانی سردار ءِ ھال اھوال بوت۔ کہ خان آئرا جست ءَ کُرت۔ ءُ آ چہ دیوان ءِ اجازہ ءَ وتی ھالاں دات ءُ پدا دراہ ءُ جوڑ ءِ یک گواتے چو گودرانی اشمبگ ءَ چست بوت۔ ءُ ھر دست بُرز بوت۔ ءُ ھر دست دومی ءِ ھیر ءَ لوٹان بوت۔
پدا سرسردار خان ءِ ھالاں جست کُرت۔ ءُ خان وتی بیل ءُ یلاں اجازہ ءُ ھال دات۔ کہ گُڈّ سر ءَ دراہانی ھیر ءَ لوٹ اِت۔ ءُ پدا مکسک ءُ گودرانی پیم ءَ ژیمب ءُ ژامبے پاد اھت ءُ پدا دست بہ یک دومی ءَ چست بوت انت۔ ءُ یک دومی ءِ وش بہتی ءُ سلامتی ءِ دعا لوٹگ بوت۔ ءُ پدا دیوان چُپ بوت۔ ءُ ھر کس چشکہ وتی جند ءِ تواراں گوشداران بوت۔ ءُ یک زرے پد خان گوں نواب ءُ سرداراں وتی گْوشت۔ انک ءَ دیان بوت۔
 مروچی مئے خاندان ءِ تہ ءَ بوئوکیں اے سیر ءُ آروس ءِ درگت ءَ من شُمارا وش اھتک کن آں۔ کہ شُما چہ اِنکس دورھندیں جاھاں اد ءَ اھتگ اِت۔ چہ کوہ ءِ سلیمان۔ ءُ چہ ڈیرہ بگٹی ءُ کوھلو۔ کولواہ۔ گندابگ۔ تیاب ءُ چاگہے ءِ ریگستان ءَ شُما اد ءَ اھتگ اِت۔ منی براھندگیں نواب سردار ءُ سردارخیل ءُ میر ءُ معتبریں براساں مئے وشی ءُ شادمانی مُدام سگارانی ساھگ ءَ بوتگ۔ چی ءَ کہ مئے زند ءِ گُڈی ئیں واھگ رزم ءُ بزم۔ ایمنی ءُ جنگ۔ ءُ بہشت ءُ دوزھانی تہ ءَ گْوستگ۔ ءُ کدی کدی ما وتی راجدپتر ءِ تہ ءَ یک پیم ءَ نہ دیستگ۔ بلکنا مُدام مئے سکی ءُ سوریانی گوں ھوار مئے شادمانی ءِ دہل ءُ سُرنگ ھم توار جتگ۔ ءُ مئے زند دیم ءَ روان انت۔ مئے روچانی سکیں بہرانوں بنا بوتگ۔ وھدیکہ ما الھاق ءَ پد لہتیں اُمیت داشتگ اَت۔ بلے اے اُمیت ءُ واھگ چونائی ءَ نوں سیاہ تہاریں روچانی تہ ءَ بدل بوتگ انت۔ کہ یک وارے پدا سر ءَ چو بش ءِ جمبراں زمانگاں گْرند ءُ گروکانی ٹکاہ انت۔ کہ یا ما زندگ بہ بئیں یا کہ بہ مریں۔ نوں چشکہ اے درنیام ءَ دگہ راہ ءُ کشک نہ منتگ۔
 من شُمئے خدمتگارآں۔ من وت ءَ را شُمئے گلام ھیال کن آں۔ من ھر چیزے اگاں ھست اوں۔ گُڑا اچ شُمئے سبب ءَ اوں۔ کہ پمن شُما دراہ بروبر اِت۔ ءُ من لوٹ آں کہ من شُمارا گوں وت ءَ ھمراہ بہ کن آں۔
 ءُ مروچیگیں جاورانی تہ ءَ شُمئے دست کُمکی بکار انت۔ چی ءَ کہ یک وارے پدا اے مُلک ءُ ھلاکہ بُن گران ءُ سُچان انت۔ مئے واب یک وارے پدا سیاہ تہار بوتگ ءُ یک وارے پدا راجدپتر ءِ چارراہ ءِ سر ءَ اوشتوک نہ زان آں کُجا بروآں۔ آ نکہ من الھاق اچ شُمئے رضا ءَ بگیرکُرت۔ کہ شُما ایشی حق ءِ تہ ءَ نہ اَت۔ اِت۔ بلے من وتی ذاتی پیسلہ کُرت۔ بلے مروچی پدا من ءَ مارشت بوگ ءَ انت۔ کہ چشکہ من راجدپتر ءِ چلشت ءِ تہ ءَ یک ردیں کشکے ءَ درشتگ۔ بلے من ءَ نوں شُمئے کمک بکار انت۔ شُمئے راستی ءُ نیک نیتی بکار انت۔
نواب ءُ سردار خان ءِ ھبراں پہ دلجمی گوشداراگ ءَ اتنت۔ ءُ نواب خاران ءُ جام لسبیلہ بشکھندگ بوان اتنت۔ چشکہ خان ھر چیزے گْوشگ ءَ اَت۔ گُڑا وتی آئرا برائی سکھت ءُ یکین نہ اَت۔
 ءُ جھالاوان ءِ سردار خان ءِ ھبراں نیک ءُ راستی ھیال کنان اَت۔ کہ اگاں کسے پہ خان ءَ پہ دل قربانی داتگ اَت۔ گُڑا آ جھالاوان ءِ سردار اتنت۔ بلے نہ زان آں پرچے نوں آیانی دل ھم چہ خان ءَ کنٹ بوان اَت۔ ءُ مینگلانی سردار بزاں گوں آئی ھبر ھم دَیگ نہ لوٹ اِت۔ پمیشا مینگلانی سردار وتی گردن ءَ تاب دیان وتی پونز ءِ ناس ءُ نسوار ءِ تہ ءَ مشکول اَت۔ چشکہ خان ھر چیزے کہ گْوشگ ءَ اَت۔ گُڑا دروگ بندگ ءَ اَت۔
 خان وتی وش لسانیں گپّاں جنان یک وارے پدا دراھیں مہماناں وش اھتک کنان بوت۔ ءُ آیانی منت وار بوت۔ ءُ پدا آ پاد اھت ءُ مُچی ءِ تہ ءَ گوں دراھیں نواب ءُ سرداراں بگل گیر بوت۔ ءُ آیاں دروت گران بوت۔ ءُ آیاں وتی دل ءَ چشکہ ایر کنان بوت۔ کہ ایش خان ءِ وتی جند ءِ لائکی ءُ گشادے اَت۔ کہ وتی دژمن ءَ ھم بگل ءَ گپت ءُ آئی دژمن ھم آئی وش لسانی ءُ مہروانی ءَ منّ اِت۔ کہ ظاہر ءَ خان صاحب ءَ چہ مہروانیں مردم دنیا ءِ تہ ءَ چشکہ دگہ کس مہ بیت۔
 وھدے آ نواب خاران۔ مکران۔ ءُ لسبیلہ ءَ گوں ھم بگل بوت۔ تو خان دو دو سے سے رند ءَ آیاں دروت گپت چشکہ ھمیشانی دروت گرگ پہ آئی المی اَت۔ چی ءَ کہ ھر کس زانت کہ الھاق ءِ وھداں ھمے سئیں مردمانی بے وپائی ءَ آئی ءِ دل ءِ سر ءَ سدانی تیر گورتگ اَت۔ ءُ سد بار آئی دل ءَ کڑک کُرتگ اَت۔ ءُ ھزاروار آئی ٹپانی سر ءَ وادمان کُرتگ اَت۔ بلے انگت ءَ آ ایشاں دروت دیان اَت۔ ءُ گوں آئی شیر ءُ شکر اَت۔ کہ مینگل ءِ سردار ھاتم چہ دور ءَ خان ءَ گوں اے سئیں نواباں چش ھم بگل چاران وتی دل ءِ تہ ءَ چشکہ ھجالت ءُ شرمندگ بوان اَت۔ کہ آخر خان چشیں مردے اَت۔ کہ ایشاں وتی دل ءَ جنان گوں کھندان اَت۔
چی ءَ کہ مینگل ءُ جھالاوان ءِ دراھیں سردار بلکنا وتی سادگی ءُ نیک نیتی ءِ سبب ءَ چہ کُلاں گیش گوں خان ءَ وپادار اتنت۔ کہ آیانی سادگیں تب ءُ زانشت آنکہ ترند ءُ تیز اَت۔ کہ آ وتی گیرت ءَ چہ کُلاں گیشتر اھمیت دات انت۔ ءُ چہ ایدگراں ھم ھمے ڈول گیرت ءُ عزت ءِ اُمیت وار اتنت۔ کہ ھمے سبب ءَ۔ آ خان ءُ سَئیں نوابانی گوں یک دومی ءَ بے شرمی ءِ دوستی ءُ بگل گیری ءِ سر ءَ بلکنا وت وتی دل ءِ تہ ءَ ھجالت بوان اتنت۔ کہ نوں ھیال کنان اتنت۔ کہ بائد انت۔ کہ آ خان ءَ دروہ مہ داتیں۔ ءُ باید انت۔ کہ نوں خان اچ آیاں اِنکس نزینک مہ بوتیں۔ کہ ایش جھالاوان ءِ سردارانی تمنداری زانشت ءِ یک واھگے اَت۔ کہ آ سرجمیں کست ءُ سرجمیں مہرانی سر ءَ یکین داشت کہ پرایاں درنیام ءَ دگہ ھچ چیزے مان نہ اَت۔
بلے راجدپتر ءِ چھیل ءُ چانکانی تہ ءَ یک سادگیں زانت ءُ زانشت ءِ چے معنا ءُ چے متلب۔
خان ئ ءُ ھر سَئیں نوابانی درنیام ءَ شامیانگ ءِ یک کشک ءُ کُنڈے ءَ پُھس پُھس بوان بوت۔ ءُ پدا پیسلہ ھمیش بوت۔ کہ اے سَئیں نواب مروچی شام ءَ خان صاحب ءِ مراگاہ ءَ یک دیوانے کن انت۔ کہ خان صاحب ءِ واھگ ھمیش اَت۔ کہ گوں آیاں دیوانے بہ بیت۔ یا کہ آیانی واھگ اَت۔ کہ آ گوں خان ءَ دیوان بہ کن انت۔ بلے ھر دوئیں سورتاں انشپی خان گوں ھمے سَئیں نواباں وتی شاھی ماھل ءِ تہ ءَ دیوان کنگی اَت۔
 ءُ سردار ھاتم گوں جھالاوان ءِ سرداراں ھور باندا خان ءَ گوں یک المیں دیوانے کنگی انت۔ چی ءَ کہ ھر کس پایہ تخت اھتگ اَت۔ گُڑا وتی ونڈ ءَ اچ اوداں چشکہ برگ لوٹ اِیت۔
 پدا خان در کپت۔ ءُ مہلوک ءَ نان دَیگ بوت۔
ھما شپ ءَ بامن یک چمے پہ سفت ءَ گندگ ءَ ھندوناک اَت۔ بلے نہ زانت کہ چون زہگ ءُ زالبولانی نیام ءَ آ بروت ءُ سفت ءَ بہ گند اِیت۔ چی ءَ کہ انشپی چارمکنڈاں عطر ءُ زبادانی بٗو اَت۔ ءُ ھر نیمگ ءَ ھر جنک وت یک بانورے اَت۔ گوں وتی زربلکھیں۔ ءُ بلشک دیوکیں لیوس ءُ چمانی تہ ءَ چو استالاں بل بل اَت۔ ءُ بلشک اِت۔ کہ آیانی رنگ رنگی ئیں دوچی ئیں۔ کمخواب۔ سلک۔ ساٹن۔ جارجٹ۔ بنارسی دوچانی عید ءِ تہ ءَ ھر چیز چو عید ءَ زیبا۔ وش ءُ نمادار اَت۔ کہ آیانی بنگلہ ءِ کْوھنگیں بہرے ءِ تہ ءَ زالبولانی چاپ اَت۔ کہ اد ءَ لوڑیانی چماں بندگ بوتگ اَت۔ تانکہ آیانی چم بہ شازادیاں مہ کپ انت۔ پرچا کہ مئے رسم ءُ دودانی تہ ءَ زالبول ءُ مردانی یکجئی شریں ھبرے زانگ نہ بوت۔ کہ مُدام اے دوری مان انت۔ کہ ایشی راجی ءُ چاگردی نپ ءُ نکسان چے انت۔ ایشی بابت ءَ ما اد ءَ ھچ گْوشت۔ نہ کن ایں۔ بامن ھیال کُرت۔ ءُ پکر جنان بوت۔ کہ چوں آ زالبولانی تہ ءَ بروت ءُ سفت ءَ در بگیج اِیت۔
 یک دمے پکر جنان آئرا چشکہ نوکیں ھیالے اھت کہ آ زالبولانی دمَگ ءَ درشُت کہ اد ءَ راستی لوڑی چم بندوک اتنت۔ ءُ زالبولانی چاپ جاری ءُ ساری اَت۔ کاپرانی چیر ءَ۔ ڈن ءَ۔ ھویلی ءِ کنڈ ءَ زہگ ءُ زالبول نندوک زالبولانی چاپ ءَ چاران اتنت۔ ءُ گوات ءِ تہ ءَ مسک ءُ زبادانی بوت۔ الان اَت۔ ءُ بامن وتی چماں انگرآنگر ھنچش دور دیان اَت۔ چشکہ آئرا کسے ءِ شوھاز بہ بیت۔ آ زان آں کہ سفت ءَ شوھاز کنگ لوٹ اِت۔ بلے آئی نیمون ھمیش اَت۔ کہ آ وتی ماس بی بی ھانی ءَ درگیجگ لوٹ اِت۔ کہ وھدے آئی چم بہ وتی مولد ماھین ءَ کپت انت۔ تو آ اچ اود ءَ وتی ماس ءِ بارو ءَ جست کنان بوت۔ بلے ماھین وتی کارانی تہ ءَ دست گٹ اَت۔ ءُ آئرا چے سما کہ ھانی کُجا اَت۔ پمیشا ماھیں پرائی خیرات ءُ ندر بوان انگر آنگر چاران وتی دست ءِ وروکیں نان ءَ وران گْوشت۔
 شنکو من نہ زان آں کہ مزنیں بی بی کُجا انت۔ بلے تو وت برو بچار کہ مزنیں بی بی کُجا انت۔ اے دراہ تئی مردم انت۔ تو شک مہ کن۔ بلے من ءَ بگْوش کہ من مزنیں بی بی ءَ تئی کلوہ ءَ سر بہ کن آں۔
 ءُ بامن نہ زانت کہ آ پہ مزنیں بی بی ءَ۔ ماھین ءَ چہ کلوہ بہ داتیں۔ پمیشا آ ماھین ءِ گپّاں شموشاں ماھین ءَ ھموداں اِشت ءُ دیمی روان بوت۔ کہ ایدگہ بدریں زالبول آئرا اد ءَ وتی نیام ءَ گندان وت ءَ را بوک کُرت۔ چشکہ بامن آیاں چاران اَت۔
 ءُ ھمے ساھت ءَ درنیام ءَ آئی ماس بی بی ھانی کہ مروچی وت چو بانور ءَ وت ءَ را پوشائینتگ اَت۔ گوں آئی ڈِیک وارت ءُ بامن وتی ماس ءَ ناگت ءُ ناگمان ءَ اود ءَ دیست تو یکدمے ھبکہ بوت۔ ءُ نہ زانت کہ آ چہ وتی ماس ءَ چے پول کنگ لوٹ اِیت۔ ءُ آئی ماس کمکیں پریشان آئرا جست کنان بوت۔
 چے ھیر انت۔ منی شنکو۔ من ندر۔ تو چے لوٹ ئے۔
 ءُ بامن لپرزگ بوان گْوشت۔
 من ءَ شنکی ءِ شکر بکار اَت۔ تانکہ من سالونکانی سر ءَ چٹ بہ دیاں۔
 بلے تنے وھدی مہلوک نیمروچ ءِ نان ورگ ءَ انت۔ من نان ءَ چہ پد پر توشکر شنکی درگیج آں۔ ندر بباں۔ تو دلجم بہ بو؛۔ شکراں ماھین کار اِیت۔ ترا دنت۔ ءُ آ بشکھندگ بوان گْوشت۔ بلے من ندرآں ترا ناگت ءَ شنکی ءِ شکرانی چون ھیال اھت۔
 ءُ آئی ماس آئرا مُچی ءِ نیام ءَ ایوک ءُ یکتنا اِشت ءُ رادگ بوت۔ ءُ بامن ءَ ھنچش گمان بوت۔ چشکہ آئی ماس آئی دل ءِ گپّاں بزانت۔ یا کہ ساری ءَ زانتگ اَت۔ ءُ پوہ بوتگ اَت۔ چی ءَ کہ آ سفت ءِ مہراں ایوک ءَ وتی دل ءِ تل ءُ توکانی تہ ءَ پوہ بوگ لوٹ اِت۔ کہ اچ ایشی ساری کہ دنیا ءَ ایشی بارو ءَ ھبر بہ بیت۔
سفت چہ لہتیں روچاں چشکہ آئی پکر ءُ ھیالانی بُن ءَ نشتگ اَت۔ کہ ھیال چشکہ اچ آئی دور بوت نہ کُرتگ۔ ءُ آ وھدے وتی چماں نزّ بہ کُرتیں۔ تو سفت آئی چمانی دیم ءَ اوشتوک گندگ بوت۔ بامن زالبولانی نیام ءَ نوں ھبکہ یک دمے انگر چاران بوت۔ چی ءَ کہ مروچی سفت ءَ ھر سورت ءَ گندگ لوٹ اِت۔ پرچا کہ مروچی سفت ھم وت ءَ را چہ ایدگہ جنکاں سینگار کُرتگ اَت۔ ءُ سفت وھدے ایدگہ جنکاں سینگار کُرت۔ گُڑا آ وتی جند ءَ چون سینگار کُرت۔ بامن ھیال کنان بوت۔ ءُ پدا آئرا ھیال اھت کہ سفت ءِ دوچ۔ سفت ءِ پوشاکانی رنگ چشکہ چہ ایدگہ جنکاں جتا اَت۔ کہ ھر وھدے آ سفت ءَ دیست تو آئرا گمان زُرت کہ چشکہ سفت ءِ چمانی برکش گیشتر بوان انت۔
 ءُ پدا بامن ءَ ھیال اھت کہ آ وتی بنگلہ ءِ نوکیں بہر ءِ تہ ءَ بروت ءُ وتی دیم ءُ دستاں بشوداِیت۔ ءُ پدا شاھی ماھل ءِ نیمگ ءَ دربروت ھموداں کہ سالونک نشتگ اَت۔
 ءُ وھدے آ ھموداں در شُت گُڑا اے چشکہ ھالی بوتگ اَت۔ کہ دراھیں زہگ ءُ زالبول پہ کْوھنگیں بہر ءَ در کپتگ اَت۔ ھموداں کہ دھول ءُ چاپ اَت۔
وھدے آ تہ ءَ پُترت تو آئرا سک مارشت بوت۔ چشکہ کسے اد ءَ ساڑی اَت۔ آ چہ کوٹی ءَ بہ دومی کوٹی ءَ روان بوت۔ تانکہ دیست کہ یک کوٹی ءِ تہ ءَ سفت آدینک ءِ دیم ءَ اوشتوک وت ءَ را سینگار کنگ ءَ انت۔
سفت ءَ ایوک ءُ یکتنا اد ءَ مزنیں آدینک ءِ بُن ءَ سینگار ءِ تہ ءَ دیست تو بامن ءَ ھنچش تور اِت۔ چشکہ آئی گین ءَ ساہ بند بہ بیت۔
 ھما دمان ءَ سفت ءِ ھر دوئیں دست بہ وتی موداں بُرزاتنت۔ کہ آ وتی موداں چہ پُشت ءَ گرہن دیان اَت۔ ءُ کلپ ملپے جنگ ءَ اَت۔ کہ آئی دراجیں آستونک جہل کپان برائی باسکانی کھڈاں سر بوتگ اَت۔ کہ آئی لاگریں ءُ زیبائیں دست۔ سْروشک۔ ءُ باسکانی بز گوشت درا اتنت۔ ءُ آئی چمانی سْرمگ ءُ لُنٹانی سیاھی۔ بُرزیں گور ءِ شیشگ ءُ ستارہ برکش دیان اتنت۔
 ءُ وھدے آ بامن ءَ وتی پُشت دیست کہ بامن ءِ عکس آدینک ءِ تہ ءَ نظر آیگ ءَ اَت۔ تو سفت وتی دستاں وتی نیام سر ءَ داشت ءُ وتی چک ءَ پروشگ ءَ ابید ھموداں چشکہ سنگ بوت۔
 ءُ بامن آئی پُشت ءَ اوشتوک جست کُرت۔
اجازہ ھست کہ من ترا بچار آں۔
سفت وتی دستاں جہل کُرت۔ ءُ وتی گشان ءَ سر ءَ کُرت۔ بلے وتی جاہ ءَ نہ سُر اِت۔
آ بامن ءِ ھبر ءِ پسّو ءَ نہ دات۔ ءُ بامن پدا جست کُرت۔
اجازہ ھست۔ کہ من ترا بچار آں۔
تو من ءَ چارگ ءَ ئے۔ تئی جست ءُ پد ءِ چے متلب۔
 بلے پدا ھم اجازہ لوٹ اِیت۔ چہ چشیں زیبایں جنکے ءَ اجازہ المی انت۔ بامن وتی جاہ ءَ اوشتوک گْوشان بوت۔
سفت ھبر نہ دات۔
بامن دیمی بوت۔ ءُ آئی برکش دیوکیں جامگ ءُ کوپگ ءَ وتی دست ءَ ایر کُرت۔ ءُ گْوشت۔
 منی دستاں اجازہ ھست کہ اد ءَ من وتی دست ءَ ایر بہ کن آں۔
سفت ھچ نہ گْوشت۔ ءُ پدا بامن آئی زنوک ءَ گوں وتی یک لنککے ءَ بہ وتی نیمگ ءَ کنان گْوشت۔
ایشی اجازہ ھست۔
 ءُ بامن آئی چمانی تہ ءَ چاران بوت۔ ءُ بشکھندگ بوت۔
من ءَ ھم اجازہ ھست کہ من بشکھندگ بباں۔
سفت ھچ نہ گْوشت۔
 ءُ ھما دمان ءَ وھدے بامن سفت ءِ لُنٹاں دْروتے گرگ ءِ اجازہ ءَ لوٹگ ءَ اَت۔ کہ ڈن ءَ ماھین ءِ توار آیگ ءَ اَت۔ شنکو تو کُجا ئے۔ بی بی ھانی ءِ شنکی ءِ شکر ایش انت۔ واجہ بامن تو کُجا۔ ھمدان ئے۔
 ءُ بامن وت ءَ را پدی کُرت۔ ءُ دروازگ ءِ بُن ءَ ماھین ءَ دیست کہ آئی دست ءَ شکر اتنت۔ ءُ آ بامن ءَ شوھاز کنگ ءَ اَت۔
بامن شکراں زُرت ءُ ترند ترند اچ ھموداں در کپت۔ ءُ آئراماھین ءِ ناگتیں اد ءَ آیگ دوست نہ بوت۔ ءُ آ پہ شاھی ماھل ءِ نیمگ ءَ در کپت۔
مروچی سفت اولی وار اچ آئی نزینک اھتگ اَت۔ ءُ بامن وتی ءُ سفت ءِ اِنکس نزینک آیگ ءِ سر ءَ چشکہ باز وش بوان اَت۔ کہ مروچی آ وت ءَ را۔ راستی وش بہتے ھیال کنان اَت۔
بامن ءِ پکر ءُ ھیال چشکہ اچ ایدگہ شازادگاں ءُ اچ وتی سیاد ءُ کاماں چہ کسانی ءَ جتا اتنت۔ چشکہ آ اے دنیا ءِ تہ ءَ وتی پیم ءَ یک جتائیں زندے گْوازینگ لوٹ اِت۔ ھما زند کہ آ ایشرا دنیا ءِ کتابانی تہ ءَ ونتگ اَت۔ یا کہ وتی جند ءِ پکر ءُ ھیالاں چہ آ زانتگ اَت۔ کہ اے زند کہ گْوزگ ءَ اَت۔ گُڑا اے زند پرایاں المیں زندے نہ اَت۔ کہ اے زند ءِ پُشت ءَ یک دگہ زندے ھست اَت۔ کہ بلکنا ایش چہ آیانی چماں چیر اَت۔ کہ بلکنا زند ءِ المی واھگ ءُ لوٹ ھمیش اَت۔ کہ کسے اے زند ءِ پُشت ءَ چیریں زند ءَ بزانتیں۔ پوہ ءُ سرپد بوتیں۔
 ءُ اگاں اچ اے زند ءَ ڈن۔ بُرز یا کہ جہل زندے ھست اَت۔ گُڑا ایش کُجا اَت۔ چون اَت۔ ءُ مردم ایشرا چے پیم ءَ دست آئورت کُرت۔ پچ گپت کُرت۔
وتی ڈیھ ءِ سیاسی جاورانی تہ ءَ خان صاحب ءِ کار ءُ کرد ھر کسی دیم ءَ اَت۔ کہ آ گوں نوکیں مُلک ءَ الھاق کُرتگ اَت۔ بلے چہ الھاق ءَ باز سال پد آ ھما لوٹاں چہ اے نوکیں مُلک ءَ کنگ ءَ اَت۔ کہ آ چہ خان صاحب ءِ ءُ چہ ھر کسی وس ءَ تہر اتنت۔ دور اتنت۔ ءُ باز بُرز ءُ بالائیں لوٹ اتنت۔ کہ کسے ایشاں بلکنا۔ پُج اِت۔ نہ کُرت۔ چشکہ خان صاحب ءِ اے لوٹ کہ آئی ڈیھ ءِ پچ گپتگیں ھما ھند ءُ جاہ ءُ ڈگار کہ پرنگیانی زمانگ ءَ بہ دومی ڈیھانی تہ ءَ ھور کنگ بوتگ اَت۔ یک وارے پدابلوچستان ءِ بہر جوڑی کنگ بہ بنت۔ چشکہ جیکب آباد۔ کہ ساری ءَ خان گڑھ ءِ نام ءَ یات بوت۔ سندھ ءِ بہر جوڑ کنگ بوتگ اَت۔ یا کہ ڈیرہ اسماعیل خان ءُ ڈیرہ غازی خان کہ نوں گوں پنجاب ءَ یکجاہ اتنت۔ ءُ خان صاحب نہ زان آں اے لوٹ ءَ پرچے کنگ ءَ اَت۔ وھدیکہ آ وتی دستانی ڈیھ ءَ گوں نوکیں مُلک ءَ یکجاہ ءُ الھاق کُرتگ اَت۔ گُڑا آئی اے لوٹ ءِ تہ ءَ چے فلسفہ ءُ چے زانتے ھست اَت۔ کہ ایشرا بامن وت نہ زانت۔
 ءُ بامن چشکہ ھیال کنان بوت۔ کہ بلکنا خان صاحب وتی جند ءِ الس ءُ مہلوک ءِ تہ ءَ اے سوگہ کنگ لوٹ اِت۔ کہ اگاں آ الھاق کُرتگ اَت۔ گُڑا آ الھاق دراھیں ڈیھ ءِ کُرتگ اَت۔ کہ چہ بلوچستان ءِ نام ءَ یات بوت۔ کہ ایشی رو ءَ آ ھما دراھیں ڈیھ ءُ ڈگارانی لوٹ ءَ کنگ ءَ اَت۔ کہ آ ساری ءَ بلوچستان ءِ بہر اتنت۔ چے اے لوٹ ءَ پدا آ وتی دل ءُ ضمیر ءَ سرجم ءُ سوگہ کنگ لوٹ اِت۔ چے یک وارے پدا آ ھیال جتائی ئیگ اتنت۔ ءُ چے آ وتی جند ءِ گرذانی پیلوی ءَ لوٹ اِت۔ ءُ چے آ بلوچ خان بوگ لوٹ اِت۔ یا کہ یک وارے پدا وتی خانی ءَ برجاہ دارگ لوٹ اِت۔ چی ءَ کہ خان وتی دراھیں تُرس ءُ لرزاں ابید یک واب گندوکیں مردمے اَت۔ کہ آ مُدام وش وشیں واب گندان بوت۔ چشکہ آئی بلوچ خان بوگ ءِ واب کہ آئی دژمن ایشرا عظیم تر بلوچستان ءِ وابے ھیال کُرت انت۔ کہ آئرا رند ءَ ھمے دوبہ ءِ تہ ءَ ملزمے زانگ بوت۔
 بلے نوں آ چشکہ وتی خانی ءِ ھاکمی ءَ برجاہ دارگ لوٹ اِت۔ کہ دراھیں بلوچانی یکجئی ءِ متلب اچ ایشی ابید گہ چے بوت کُرت۔ ءُ آ کراچی ءِ پیلیس ھوٹل ءَ دراھیں بلوچانی۔ دراھیں تمندار ءُ تمنانی یک دیوانے لوٹگ ءَ اَت۔ کہ ایشی تہ ءَ مزاری۔ لغاری۔ بگٹی۔ مری۔ دریشک۔ گْورمانی ءُ لاشاری بہر زورگ ءَ انت۔ کہ دراھیں بلوچانی یکجئی ءِ متلب بامن ءِ ھیال ءَ بگیر اچ ایشی دگہ ھچ چیزے نہ اَت۔ کہ آ سرکار ءَ تُرسینگ ءُ پیگور دَیگ لوٹ اِت۔ کہ بلوچ گوں آئی گون اتنت۔
 چے راستی ھنچش اَت۔ بامن ھیال کنان بوت۔ ءُ پدا وتی سیاسی جاورانی بارو ءَ پکر جنان گُڈّ سر ءَ برے آسر ءَ رست کہ الھاق یک راستی ءُ یک حقیقتے اَت۔ کہ اچ ایشی انکار بوت نہ کُرت۔ پرچا کہ خان یک قبائلی کنفیڈریسی ءِ پاگ واجہ اَت۔ ءُ ایشی جتائیں بہر سردارانی دست ءَ اتنت۔ ءُ سردار چہ خان ءِ وس ءُ واک ءَ ڈن ءَ اتنت۔ کہ وتی تمن ءُ قبیلہاں زیرپا کنان چہ نوکیں دنیا ءَ دورداشتگ اَت۔ کہ اے کْوھنگیں ٹرائبل کنفیڈریسی ءِ تہ ءَ چیزانی یک بند ءُ تندے نہ اَت۔ یک بیوروکریسی یے۔ پوجے۔ مالیہ ءُ مالی راھبندے۔ یک علمی ءُ تعلیمی چاگردے نیست اَت۔ کہ خان ءِ بنجاھی قوت ءَ برجاہ بہ داشتیں۔ کہ نوکیں ریاستانی جوڑ بوگ ءَ پد پرے قبائلی کنفیڈریسی ءَ دگہ ھچ راھے پشت نہ کپتگ اَت۔ بگیر اچ ایشی کہ آ نوکیں ریاست ءِ بہرے جوڑ بہ بیت۔ ءُ ایشی تعلیمی۔ راجی۔ رواجی۔ مالی ءُ گزر ءُ لوٹانی تہ ءَ وت ءَ را ھوار بہ گیج اِیت۔ چی ءَ کہ جتائی نوں یک واب ءُ یک ھیالے اَت۔ ءُ خان وتی وشیں وابانی گند ءُ چار ءِ تہ ءَ نہ زان آں چے چے وشیں واب گندگ ءَ اَت۔ کہ ایش دراپوک ءُ بے سیتیں واب اتنت۔
 ءُ بامن ایش ھم زانت کہ شاھی ماھل ءِ تہ ءَ آنکہ علم ھست اَت۔ بلے ڈن ءَ یک تہاریں شپے اَت۔ ءُ مہلوک وتی آپ ءُ دان ءِ ھاتر ءَ تنے وھدی سنگانی زمانگ ءِ کارچ ءُ کمیرانی تہ ءَ وتی نان ءُ نکان ءَ شوھاز کُرت۔ کہ اے زند وتی یک لعنتے اَت۔ کہ لہتیں مردمانی وانگ ءُ علم ءِ تہ ءَ اے ڈیھ ءِ کسمت ءَ بدل بوگی نہ اَت۔ تانکہ ایش علم ءُ زانت ءِ تہ ءَ دیم ءَ نہ شُتگ اَت۔
 شازادگ ماھل ءِ تہ ءَ گوں وتی داروگی ءُ شاغاسیاں وتی مہر ءُ مھبتانی کسہاں بیان کنگ ءِ تہ ءَ وش اتنت۔ ءُ سردارانی وتی خلعت ءُ انامانی سر ءَ پہر بندان اتنت۔ کہ اے خلعت آیاں چہ پرنگیاں دست کپتگ اَت۔ یا کہ چہ نوکیں سرکار ءَ۔ ءُ لس مردم زانت کہ آ پرچے زندگ اتنت۔ ءُ پہ کئے زندگ اتنت۔ ءُ آیانی زند ءِ لیکھ چے اَت۔
 پمیشا بامن وتی جتائیں کوٹی ءِ تہ ءَ ونت ءُ واب کُرت۔ پکر جت ءُ کد کدی آ ڈن ءَ در کپت۔ کہ آئی ھیالانی تہ ءَ یک توپانے اَت۔ کہ آ نہ زانت کہ آ وتی ھیالاں گوں کئے درشان پکنت۔ ءُ چون درشان پکنت۔
 ءُ چشکہ ساری ءَ ذکر کنگ بوتگ کہ بامن اچ اے زند ءَ جتایک دگہ زندے ءِ واھگ دار ءُ تمہ دار اَت۔ کہ اے زند پہ گپتار آئی چہ آئی چماں چیر اَت۔
 ءُ آئی نا اُمیتیانی تہ ءَ ایوک ءَ سفت ءِ ھیال آئرا وش کنان اَت۔
سفت آ زندگانی ءِ آئیڈل اَت۔ چشکہ بگیر چہ سفت آ زندگ بوت نہ کُرت۔ سفت ءِ چہ کُلاں مزنیں سپت ایش اَت۔ کہ آ چہ ایدگہ جنکاں چٹ جتائیں جنکے اَت۔ کہ آئی بدن ءِ تہ ءَ یک ھنچشیں ارتعاش ءُ ھرکتے اَت۔ کہ ایش ایدگہ جنکانی تہ ءَ نہ اَت۔ آنکہ آئی لیوس سادگ اَت۔ بلے آ وت وتی جامگ ءُ لیوساں ھنچش کیچی کُرت۔ دھوت کہ گوں آئی بدن ءَ بروبر درا بوت انت۔ بلکنا وتی گُدانی کیچی ءُ کٹائی ءِ تہ ءَ دراھیں ماڑی ءُ ماھلانی شازادی سفت ءِ دزکمکی ءَ گپت انت۔ کہ آ دراھیں روچ یک نہ یک بنگلہ ءِ تہ ءَ نندوک وتی عمر ءِ ورنائیں جنکانی دوچاں شرکنان بوت۔ کہ ھدا چشکہ آئی دست ءِ تہ ءَ یک گشاد ءُ لائکی یے داتگ اَت۔ ءُ وھدے آ کھند اِت۔ تو آئی بشکھندگی ءِ کرنچ ءُ کوس تاں آئی گوشاں سر بوت انت۔ ءُ آ گیشتر بامن ءِ دل ءِ تہ ءَ پُترت۔
 آ سفت ءَ لوٹ اِت۔ بلے آ چہ سفت ءَ گیش ساری ءَ دگہ چیزے لوٹ اِت۔ کہ آ اے چیز ءَ وت نہ زانت کہ اے چے چیزے اَت۔ کہ آئی دل ءِ بُنیات ءُ چو شائرے ءِ ھیالاں سرسران اَت۔ کہ ایش وت ءَ را درانگاز کنگ لوٹ اِت۔ ءُ پدّر کنگ لوٹ اِت۔ بلے سفت نہ زانت کہ آ چو ایشرا پدّر بہ کنت۔
 اگاں آ وتی دل ءِ حُبّ ءُ واھگاں پدّر کنگ لوٹ اِت۔ گُڑا ایش ایوک ءَ وتی ساڑی ئیں چپ ءُ چاگرد ءِ سر ءَ وتی غسہ۔ وتی زہرگ ءُ وتی بد برگ ءِ تہ ءَ کنگ لوٹ اِت۔ ءُ آ زانت کہ آئی اے زہرگ ءَ اے کست ءُ کینگ پرائی وتی جند ءِ ردوم ءُ دیمروئی ءَ پہ یک شریں ھبرے نہ اَت۔ چی ءَ کہ آ دنیا ءِ تہ ءَ جوانی ءُ شری کنگ لوٹ اِت۔ بلے دنیا چہ بدی ءَ پھُر اَت۔ ھر کس چہ دومی ءَ دیمی گْوزگ لوٹ اِت۔ ھر کس زرّ۔ دولت ءُ کسے۔ اچ ایشی کمیں چیزے نہ لوٹ اِت۔ ءُ دنیا ءِ چشکہ چہ مزنیں راستی طاقت اَت۔ کہ اے طاقت ءِ شوھاز ءَ چے جائیکہ شاھی ماھل ءِ شازادگ ءُ کنگریں سر واھگ دار اتنت۔ بلکنا چہ شاھی ماھل ءُ ماڑی ءَ ڈن کوہ ءُ کوچگانی تہ ءَ نندوکیں سردار۔ نواب۔ میر ءُ معتبر۔ رئیس۔ ٹکری۔ نائب۔ ارباب۔ دراہ لوٹ اِت اں۔ کہ دراھیں مردمانی کوشست ھمیش اَت۔ کہ آ یک دومی ءَ چہ دیم ءَ بہ گْوز انت۔ دومیاں وتی پادانی چیر ءَ بہ کن انت۔ ءُ آیانی لاشانی سر ءَ دیم ءَ جنزان ءُ کنزان بہ بنت۔
 چے اے زند ءِ ایوکیں راستی طاقت اَت۔ یا کہ چہ اے طاقت ءَ بُرز۔ جتا ءُ نزینک۔ یک دگہ چیزے ھم ھست اَت۔ کہ آ چہ مئے چماں چیر اَت۔ بامن کدی کدی ھیال کنان بوت۔ ءُ پدا وھدے آئرا ھچ نہ سُج اِت۔ تو آ سفت ءِ ھیالانی تہ ءَ وش بوت۔ کہ اے ھیال ھم باز عجب اتنت۔ کہ کدی ٹاکیں نیمروچ ءَ پدروچ پیشم ءِ دراجیں ساھگانی تہ ءَ آئرا چہ وتی جند ءِ بدن ءَ یک بوھے زُرت ءُ اے بوہ مزن بوان یک ھیالے جوڑ بوت۔ ءُ پدا بازیں دگہ ھیال پاد اھت انت۔ ءُ یکجاہ بوت انت۔ ءُ پدا یک عکسے جوڑ بوت۔ کہ اے عکس چہ بوہ ءَ پھُر بوت۔ ءُ چرے عکس ءِ بوہ ءَ آ وتی چماں نزّ کُرت۔ ءُ پدا سفت ءِ پیکر آئی چمانی دیم ءَ اھت۔
 آئرا ھما روچ ھم یات اَت۔ کہ وھدے آ ھوری ءُ رامین ءِ سیر ءِ روچ ءَ بنگلہ ءَ تانا ءُ ایوک آ سفت ءَ زند ءِ تہ ءَ اولی گشتاں چہ اِنکس نزینک ءَ دیستگ اَت۔ ءُ آ اچ آئی اجازہ لوٹ اِتگ اَت۔ تانکہ آئرا دروتے بگیرت۔ پدآیانی گس ءِ مولد ماھین تہ ءَ اھتگ اَت۔ ءُ آ دمانی تہ ءَ وت ءَ را پدی کُرتگ اَت۔ ءُ ھجالت ءُ شرمندگ بوان آ اچ ھموداں در کپتگ اَت۔ چشکہ آ پدا اے ڈولیں ھرکت مہ کنت۔ کہ کسے آئرا گوں سفت ءَ تانا ءُ ایوک بہ گند اِیت۔ چی ءَ کہ چہ سیر ءُ آروس ءَ ساری جنک ءُ بچک ءِ وت ءَ را یک دومی ءَ گندگ ءُ مہر کنگ آیانی چاگرد ءِ تہ ءَ یک شریں ھبرے زانگ نہ بوت۔ کہ آیانی دروھندیں کوہ کوچگانی تہ ءَ ایش یک سیاہ کاری یے شُمار کنگ بوت۔ کہ ایشی سزا مرگ اَت۔ دگہ ھچ چیزے نہ اَت۔ بلے آ سفت ءَ پہ وتی وھد گْوازینگ ءَ مہر کنگ ءَ نہ اَت۔ بلکنا آ گوں سفت ءَ سانگ ءُ سیر کنگ لوٹ اِت۔ ءُ وتی آئوکیں نسل ءِ ماس جوڑ کنگ لوٹ اِت۔ آئرا مہر کنگ لوٹ اِت۔ آئرا دروت گرگ لوٹ اِت۔ ءُ آئرا وتی بگل ءَ کنگ لوٹ اِت۔
 ءُ ایشی تہ ءَ ھچ گناہ نیست اَت۔ ءُ اگاں ایش گناھے ھست اَت۔ گُڑا اے گناہ ءَ سدبراں کنگ لوٹ اِت۔ پرچا کہ بنی آدم ءِ ھچ دمَگے۔ ھچ ھندے۔ ھچ مُلک ءُ دیارے۔ اچ اے مہرانی تپد ءَ ھورک ءُ ھالی نہ اَت۔ کہ اے مہربازیں پائے بندی ءُ سکیانی تہ ءَ ھم وت ءَ را پیداور کُرتگ۔ ءُ گیشتر پیداور کُرت۔
 بلے چشکہ ما زان ایں کہ چہ وتی سیر ءُ آروس ءَ ساری آ وتی جند ءِ زند ءِ لیکھ ءَ ھم زانگ لوٹ اِت۔ کہ آئی زند ءِ لیکھ وت چے اَت۔ سفت آئی زند ءِ مستریں بہرے ھست اَت۔ بلے ایشی المیں بہر ھم بلکنا نہ اَت۔ بلکنا زند ءِ یک دگہ تک ءُ پہناتے اَت۔ کہ اچ آئی چماں چیر اَت۔ کہ اگاں آ اے لیکھ ءَ بزانتیں گُڑا چشکہ آ سفت ءَ وتی مہرانی ھند ءُ جاہ ءَ ھمے مستریں لیکھ ءُ مکسدے درنیام ءَ زانت ءُ پوہ بوت۔ پمیشا آئرا سفت ھم بکار اَت۔ ءُ آئرا وتی زند ءِ مستریں لیکھ ھم بکار اَت۔ کہ آ ایشرا پہ دلجمی ءُ پہ شری نہ زانت کہ ایش چونیں لیکھے اَت۔ بلے آ اِنکس زانت کہ اگاں آ وتی زند ءِ لیکھ ءَ زنت گُڑا چش بگْوش کہ آ ھر چیز ءَ زانت۔
 آ وتی ایدگہ براسانی پیم ءَ ڈن ءَ نہ ونتگ اَت۔ بلکنا آ کلات ءِ اسکول ءَ چہ میٹرک پاس کُرتگ اَت۔ ءُ پدا کراچی ءَ چہ کالجے ءَ بی اے۔ ءِ ڈگری گپتگ اَت۔ ءُ آئی ھُب ءُ واھگ گوں کتاباں بوتگ اَت۔ کہ آ وتی بنگلہ ءِ تہ ءَ بازیں کتاب مُچ کُرتگ اَت۔ ءُ اچ اود ءُ اچ اداں آیاں نزّ آئورتگ اَت۔ ءُ پروت ءَ یک کسانیں کتابجاھے جوڑ کُرتگ اَت۔ کہ آ اداں راجدپتر۔ فلسفہ۔ لبزانک۔ ءُ نفسیات ءِ کتاباں ونت کہ اچ اے سبب ءَ زند ءِ بارو ءَ آئی ادراک ءُ زانت چہ وتی ایدگہ براس ءُ گہاراں جتا اَت۔ کہ آئی ھیال ءَ زند اگں ھست اَت۔ گُڑا ایشی یک ھیال ءُ یک پکرے ھست اَت۔ ءُ اگاں دنیا ءِ تہ ءَ ردوم ءُ دیمروی ءِ اگاں گندگ بوت۔ گُڑا ایشی پکر ءُ ھیال ءِ تہ ءَ گندگ ءُ زانگ بوت۔ کہ بگیر چہ پکرانی ردوم ءَ ایدگہ دراھیں مادی ئیں ردوم وتی جاہ ءَ آنکہ پوک نہ اتنت۔ بلے ساری پکر ءُ ھیال ساڑی اَت۔ کہ مادی ئیں دنیاھمے پکر ءُ ھیال ءِ یک تچکی ءُ یک پراھی یے اَت۔ ءُ ھدا اے پکر ءُ ھیال ءِ بیخ ءُ بنیات ءُ بُنی ھِشت اَت۔ کہ اچ آئی دراھیں ھیال در کپتگ اَت۔ کہ اے دنیا ناسرجم ءُ ناپیلوئیں دنیایے اَت۔ کہ ایشی تہ ءَ ھر چیز چشکہ وتی ھدا ءَ سر بوگ لوٹ اِت۔ ءُ درھیں بنی آدم ءِ راجدپتر چشکہ چہ وتی بنیات ءَ سرجم بوگ لوٹ اِت۔ ءُ ھدا ءِ سر ءَ سر بوگ لوٹ اِت۔ یا کہ وتی ھدا جوڑ بوگ لوٹ اِت۔
 آنکہ وھدے کدی کدی آ گوں وتی ھمراہ ءُ سنگتاں وتی ھیالاں درشان کُرت۔ تو آئرا اے ھبر ءِ زانت ھست اَت۔ کہ آئی ھمراہ ءُ سنگت آئی ھیالاں خاص مذہبی ھیال کُرت انت۔ چشکہ آ مسیت ءِ مُلایے بہ بیت۔ بلے آ وت ءَ را اے ڈول ءَ ھیال کنگ نہ لوٹ اِت۔ بلکنا آئی ھدا ءِ شوھاز ءِ زانت ءُ سرپدی یک فلسفیانہ زانت ءُ سرپدی یے اَت۔ کہ ایشرا آئی سنگت نہ زانت ءُ پوہ نہ بوت انت۔ پمیشا آ اے گپّاں وتی کوٹی ءِ یکتنائی ءِ تہ ءَ پکر جنان بوت۔
 اسل ءَ آ اے دراھیں چیزانی زانت ءُ آگہی ءِ حُب ءُ مئیل مہ داشتیں۔ اگاں آئرا وتی جند ءِ راجدپتر ءِ زانگ حُب ءُ واھگ مہ بوتیں۔ چی ءَ کہ آ چہ کسانی ءَ چہ وتی ماس ءُ پِس ءُ ناکو ءَ وتی جند ءِ راجدپتر ءِ بارو ءَ بازیں چیز اِشکُتگ اَت۔ کہ اے دراھیں چیز یک تھامور ءُ تہاریں دروشمے ءَ بہ آئی دماغ ءِ پُشت ءَ ایر اتنت۔ یا کہ جاہ منند بوتگ اَت۔ کہ آخر آ وت چہ کُجا اھتگ اَت۔ چون اھتگ اَت۔ ءُ پرچے اھتگ اَت۔
 ءُ وھدے آ کراچی ءَ بی اے کنگ ءَ اَت۔ گُڑا آئرا کرارکرارچہ وتی جند ءِ راجدپتر ءِ زانت ءُ سرپدی ھیالاں اے مارشت ھم بوان اَت۔ کہ آئی جند ءِ راجدپتر ءِ بارو ءَ جست بلکنا ھما ڈولیں جست اتنت۔ چشکہ اے دنیا چون جوڑ بوت۔ ءُ پرچے جوڑ بوت۔ کہ چے ایشرا لیکھے ھست اَت۔ کہ نیست اَت۔
 بزاں پرائی چہ بندات ءَ اے جست یک اھمیں جستے جوڑ بوتگ اَت۔ کہ آئی وتی راجدپتر ءِ جست ءُ دنیا ءِ جست یک پیم ءَ اتنت۔ کہ ھر دوکانی بندات زانگ نہ بوت۔ کہ اچ کُجا اتنت۔ چشکہ زانگ نہ بوت۔ کہ اے دنیا ءَ کئے جوڑ کُرتگ۔ اگاں ھدا جوڑ کُرتگ اَت۔ گُڑا ھدا کُجا اَت۔ ءُ اگاں آ اے ڈیھ ءَ چہ ھزاراں سال آبات اتنت۔ تو ساری ءَ آ کُجا اتنت۔ ھنچش کہ مذہب آدم ءُ ھوا ءِ پیدائشت ءُ ابلیس ءِ نافرمانی ءِ کسہاں پُھر اَت۔ گُڑا ھمے پیم ءَ آیانی وتی راجدپتر ءِ بارو ءَ بازیں کسہ اتنت۔ کہ کسے آیاں عرب نسل گْوشت۔ کسے ایرانی ءُ عرب ءِ ھوار سواریں نسل زانت ءُ کسے آیاں کرد ءُ ترکمن ھیال کُرت۔ ءُ کسے آیاں چہ ھلب ءَ ھیال کُرت۔ ءُ کسے امیر ھمزہ ءِ اولاد ھیال کُرت۔ ءُ کسے آیاں گوں بابل ءُ نمرود ءِ دوراں شُمار کُرت۔ کہ آ چہ ساکا ءُ پارتھین آنی جتائیں نسلے اتنت۔
 بلے چو ھدا ءِ قیاساں۔ آیانی راجدپتر ءِ ھم بازیں قیاس اتنت۔ کہ ھر راجدپتر نویس وتی علم ءُ زانت ءِ کساس ءَ ایشی سر ءَ باث کُرت۔ ءُ راستی ءَ زانگ لوٹ اِت۔ چشکہ ھر مذہب وتی ڈول ءَ اے دنیا ءِ راستی ءِ بارو ءَ زانگ لوٹ اِیت۔
 بزاں بامن ءِ تہ ءَ وتی راجدپتر ءِ شوھاز یک مذہبی راھبندے ءِ ڈول ءَ چہ ھیالے ءَ بندات کُرت۔ کہ ھر راجدپتر نویسوک چو مذہبی زانتکاراں ایشرا گوں زند ءِ ٹھوسیں راستی ءُ حقیقتاں یکجاہ ءُ ھوار کنگ لوٹ اِت۔ ءُ ثابت کنگ لوٹ اِت۔ کہ اے نسل یک قومی شناستے اَت۔ کہ ایشی تہ ءَ بازیں نسل مان اتنت۔ کہ آیانی قومی شناست یکے اَت۔ کہ ایش ایوک ءَ گوں یک نسلے بندوک نہ اَت۔ چشکہ زانگ بوت۔
 گُڑا بامن ھم چہ راستی ءِ شوھاز ءَ وتی راجدپتر ءِ کشک ءَ اھتگ اَت۔ یا کہ آئی وتی راجدپتر ءِ رگ ءُ روھتگانی شوھاز آئرا ھدا ءُ راستی ءِ کشک ءَ بُرتگ اَت۔ کہ اے بابت ءَ بامن نہ زانت۔ بلے آئرا گمان زورگ ءَ اَت۔ کہ اگاں اے دنیا ءِ تہ ءَ آئرا زندگ مانگی اَت۔ گُڑا راستی ءِ شوھاز ءِ تہ ءَ مانگی اَت۔ ءُ زندگ بوگی اَت۔ پرچا کہ نہ تنے وھدی آ چشکہ راستی ءُ ھدا ءَ نہ زانتگ اَت۔ ءُ نہ کہ وتی قوم ءَ۔ ءُ ھمے سبب ءَ آ تچکاں تچک گوں یک ھیالے ءَ پیڑاِتگ اَت۔ کہ چے آ گواچنی ءُ راستی قومے اتنت۔ چے راستی آیانی شناست چہ دومیاں جتا اَت۔ ءُ چے راستی ءِ زانت ءُ زانشت ءَ پدا آ وتی راستی ءُ وتی قوم ءَ ھم زانت اِش۔
 ءُ بامن ءَ تھامور تھامور ھمے ھیال زُورگ ءَ اَت۔ کہ اگاں آ وتی جند ءِ ھند ءُ جاہ ءَ راجدپتر ءِ جہلانکانی تہ ءَ زانت ءُ سرپد بوت۔ گُڑا چش بگْوش کہ آ وتی راستی ءَ زانت۔ چی ءَ کہ بامن نوں کرارکرار سرجم ءُ سوگہ بوان اَت۔ کہ ایوک ءَ خدائی یک گمانے ءِ ءُ یک قیاسے ءِ ڈول ءَ شوھاز آئرا یک مُلایے۔ یک سوفی ءُ پکیرے بلکنا جوڑ بکُرتیں بلے آئرا ھما ادراک ءَ چہ زبہر کُرت۔ کہ ھمے ادراک ءِ شوھاز ءَ آ وتی جند ءِ راستی ھیال کنان اَت۔ کہ ھمے راستی بلکنا آئرا گوں ھما مزن ءُ مستریں ھیالی ءَ بہ بستیں ءُ یکجاہ ڈکّ بہ داتیں۔ کہ آ راجدپتر ءِ مھرک ءُ سبب اَت۔ یعنے اچ آئی دراھیں دنیائی راجدپتر در کپتگ اَت۔ کہ آئی وتی جند ءِ راجدپتر ھمے دنیائی راجدپتر ءِ یک بہرے اَت۔ یک کسانیں بہرے اَت۔ کہ ایشی بُن ءَ خان نندوک اَت۔ ءُ دومی بُن ءَ سردار جاہ منند اَت۔ ءُ درنیام ءَ شپانک۔ بگ جت۔ باھرپان۔ گْورم پان۔ دہقان ءُ بزگر اتنت۔ کہ وتی راجی ءُ چاگردی ھیثیت ءَ یک ڈول ءَ بروبر اتن۔ت بلے وتی ھستی ءُ نیستی ءِ تہ ءَ چہ یک دومی ءَ جتا اتنت۔ کہ گریبی ءُ شدیک ءُ درتہ پُچی پرایاں عیبے نہ اَت۔ بلے وتی میاجلی۔ وتی گیرت ءُ وتی عزت ءُ وتی قومی درجگ ءَ جہل کپگ پرایاں مزنیں عیبے اَت۔ کہ آ ھر چیز بوگ لوٹ اِت۔ بلے اچ وتی ھمے میار جلی ءَ چہ جہل کپگ نہ لوٹ اِت۔
 ءُ دومی نیمگ ءَ آ وتی ھمے میار جلی ءُ وتی مہمان جلی۔ وتی بیرگیری۔ وتی میڑھ ءُ مرکہ۔ وتی ساف دلی ءُ وتی سگّ ءُ سینگ ءِ مارشتانی تہ ءَ پدّر کنان بوت۔ پرچا کہ آیانی راستی یک ٹھوس ءُ سکیں دروشم ءِ تہ ءَ وت ءَ را پدّر کنگ لوٹ اِت۔ کہ ایشی تہ ءَ ھچ تاب ءُ لیٹے نہ اَت۔ ءُ ھچ پیمیں پُرپیچی ءُ گرہنے نہ اَت۔ کہ اے تمنی ءُ قومی زانت ءُ زانشت تچکاں تچک تیوگی۔ ءُ سجئی ءُ یک سافدلیں ءُ کشادگیں مارشتے اَت۔ کہ نوں گوں نوکیں دنیا ءِ یعنے راجدپتر ءِ نوکیں جاورانی تہ ءَ وھدے آ یک نوکیں سرکار ءِ یک قومی ریاست ءِ بہر بوتگ اَت۔ گُڑا آیانی سافدلیں ءُ تچکیں مارشت ءُ ادراک گُڑا نوں آیاں گوں نوکیں دنیا ءِ تضاد ءُ پُرپیچیاں پیڑینتگ اَت۔ ءُ یک کش ءُ بگیر ءِ تہ ءَ گرفتار کُرتگ اَت۔
 کہ سردار چہ خان ءَ یاگی بوتگ اَت۔ ءُ نوکیں سرکار ءُ نوکیں قومی ریاست ءِ بہر جوڑ بوتگ اَت۔ کہ ساری ءَ پرایاں دگہ راہ پشت نہ کپتگ اَت۔ کہ آ خان ءِ خانی ءِ رعایا جوڑ بہ بنت۔ یا کہ نوکیں جوڑ بوتگیں قومی ریاست ءِ بہر بہ بنت۔ کہ وتی خان صاحب ساری ءَ اے الھاق ءَ گوں نوکین قومی ریاست ءَ کُرتگ اَت۔ کہ نوں بلکنا قومی شناست ءِ زیان بوگ ءِ تُرس ءِ سبب ءَ آ یک وارے پدا چہ سرکار ءَ بازیں نوکیں لوٹ کنان اَت۔ کہ ایشی تہ ءَ پنجاب ءُ سندھ ءِ ھما بہرانی لوٹ ءَ کنان اَت۔ کہ آ ساری ءَ بلوچستان ءِ بہر اتنت۔
 آنکہ لس مردم ءِ تہ ءَ ھمے تُرس مان اَت۔ کہ نوکیں قومی ریاست ءِ بہر بوگ ءَ پد آیانی وتی جند ءِ قومی شناست زیان بیت۔ کہ ایشرا چہ جائیکہ جتائی ءِ تہ ءَ دارگ بوتیں۔ یا کہ قومی ریاست ءِ تہ ءَ دارگ بوتیں۔ کہ اے مارشت یک نہ یک دروشمے ءُ یک نہ یک ڈولے ءَ آیانی دل ءَ ساڑی ءُ موجود اَت۔ بلے بامن ءَ ھبر اَت۔ کہ چہ نوکیں سرکار ءُ چہ نوکیں جوڑ بوئوکیں قومی ریاست ءَ جتائی یک نابوئوکیں ھبرے اَت۔ کہ یک کْوھنگیں قبائلی ءُ یک تمنی زندے چون یک طاقتوریں قومی ریاستے ءَ اوشتات کُرت۔ چشکہ خان صاحب ایشی واباں گندان اَت۔ یا کہ ھما لہتیں تمنی ءُ قبائلی سروک کہ گوں خان ءَ بندوک اتنت۔ کہ ایش پہ خان ءَ بلکنا کوھانی تہ ءَ بہ شُتین انت۔ ءُ یاگی بوتین انت۔ بلے آیانی زور چنکس اَت۔ آیانی دست ءَ چے وسیلگ اَت۔ ءُ پدا چے آ اے تمنی ءُ قومی ءُ قبائلی جنگ ءَ تاں دیر ءَ داشت کُرت انت۔
 بامن وتی جند ءِ راستی ءِ شوھاز ءُ وتی ادراک ءِ تہ ءَ برے آسر ءَ اھتگ ءُ سر بوتگ اَت۔ کہ اے جست ءُ پداں گوں یک حقیقت پسندیں ءُ گوں یک عقلی ئیں راھبندے ءِ تہ ءَ چارگی اَت۔ کہ نوکیں قومی ریاست کہ چہ ھندوستان ءِ بہر ءُ بانگ ءَ پد وجود ءِ تہ ءَ اھتگ اَت۔ یک راستی ءُ یک حقیقتے اَت۔ کہ نوں اگاں اے مُلک ءِ تہ ءَ اگاں آیاں زندگ بوگی اَت۔ گُڑا بازیں راستی ءُ حقیقتاں منگی اَت۔ ءُ پدا وتی آئوکیں روچانی بارو ءَ پیسلہ کنگی اَت۔ کہ بامن ءِ ھیال ءَ نہ کہ خان۔ نیکہ سردار ءُ نیکہ نواب۔ ءُ نیکہ لس مردم ءُ نیکہ نوکیں قومی ریاست ءِ اہلکار حقیقت پسند ءُ راستی ءِ زانوک داربوت انت۔ کہ ھر نیمگ ءَ یک لتاڑ ءُ یک دربہ دری یے اَت۔ کہ چہ یک نیمگ ءَ سے سد سالیگیں۔ خانی زیان بوگ ءَ اَت۔ ءُ دومی نیمگ ءَ نوکیں قومی ریاست ءِ جوڑ بوگ ءَ پد آیانی جمعی شناست ءِ جست پاد اھتگ اَت۔ کہ ایشی ھچ راہ ءُ کشکے درا نہ اَت۔
 ءُ اے راہ ءُ کشک پمیشا درانہ اَت۔ کہ تاں دو سد سالاں اے ھند ءَ چہ ایدگہ دنیا ءَ جتایک کْوھنگیں چاگردے ءِ تہ ءَ زندگ بوتگ اَت۔ کہ نہ کس ڈن ءَ اد ءَ اھتگ اَت۔ ءُ نیکہ اچ اداں کسے ڈن ءَ درشتگ اَت۔ پمیشا ڈنی جاوربدل بوان اتنت۔ وھدے اے ھند سیاہ تہاریانی بہر بوتگ اَت۔ کہ نوں ناگت ءَ ایش سما کُرتگ اَت۔ گُڑا وتی ایدیم آ دیم ءَ یک گیشتر زانتکار۔ گیشتر طاقتور ءُ زور آور ءُ گیشتر پوہ ءُ سرپدیں دنیایے دیستگ اَت۔ کہ آیانی تمنی ءُ قومی زند ءِ دیم ءَ اے نوکیں دنیا چشکہ نوکتر ءُ روژنا تر اَت۔ بلے ایشی تہ ءَ وتی جند ءِ جکّ کنگ ھم مان اتنت۔ بلے ایش ھست اَت۔ کہ نوکیں دنیایے۔ کہ اے نوکیں زند ءَ کبول کنگ پہ یک سافدل ءُ سادگیں تمنی ءُ قبیلہ داری زانت ءُ زانشت ءَ ایش مشکل ءُ گران اَت۔ کہ آ نوکیں دورانی پرپیچیاں بزانت ءُ کبول بہ کنت۔ وھدے ھمے سافدلیں ءُ سادگیں زانت ءُ زانشت وتی المیں آزاتی ءَ چہ زبہر بوتگ اَت۔ کہ وھدے آ اے تچکیں ڈگار ءُ وتی رمگاں چارینت۔ چہ وتی چمگاں آپ وارت۔ سبزیں آزمان ءِ چیر ءَ وتی گدان ءَ جک کُرت۔ ءُ اوشتارینت۔ وش گواتانی تہ ءَ زہیرونک جنت۔ تیاب ءِ چولانی نیام ءَ ماھی ءِ شکار کُرت۔ ءُ ھازگیں ریکانی بُن ءَ وتی ریکانی سرجگاں وپت۔ کہ کسے آ جست نہ کُرت۔ کسے آئرا نہ پول اِت۔ کسے آئی ڈست ءُ نشان ءِ سر ءَ جست ءُ پُرس نہ کُرت۔ کہ آ تچکاں تچک آزات اَت۔ کہ ھر جاہ کہ آئی دیم بہ کپتیں آ درشُت کہ کسے آئرا نہ داشت۔ بلے نوں آ جست کنگ بوت۔ نوں آئی دراھیں عمل ءُ ھرکت۔ ڈنی طاقت ءُ زورانی چیر ءَ اتنت۔ نوں آئرا چہ ھما کْوھنگیں تمنی ءُ قومی سادگ ءُ سافدلیں زانت ءُ زانشت ءَ پد یک نوکیں زند ءِ گزر ءُ لوٹاں پیلو کنگی اَت۔ نہ کہ وتی جند ءِ ڈیھ ءُ ڈگار ءَ آ سیاہ کار اَت۔
 ءُ بامن ءَ اے ادراک وھدے تئور اِتگ اَت۔ گُڑا آئرا ھنچش مارشت بوتگ اَت۔ چشکہ آ راجدپتر ءِ نبض ءِ سر ءَ وتی دست ءَ ایر کُرتگ۔ چشکہ آ پوہ بوتگ اَت۔ کہ راجدپتر ءِ ادراک ءِ متلب چے اَت۔ چشکہ آ وتی راستی ءِ شوھاز ءِ بُن ءُ بنیات ءُ سرچمگ ءِ سر ءَ اھتگ ءُ اوشتاتگ اَت۔ کہ اگاں اے دنیا ءِ تہ ءَ پرائی زند ءِ یک معنا ءُ یک متلبے ھست اَت۔ گُڑا ھمیش اَت۔ کہ آ راجدپتر ءِ نبض ءَ بزانت۔ ءُ نہ ایوک اے نبض ءِ دْرِکگاں بزانت بلے آ وت ایشی بہر جوڑ بہ بیت۔ ایشی ءِ یک المیں بہرے جوڑ بہ بیت۔ چشکہ آ اے دنیا ءِ تہ ءَ ایوک ءَ پہ راجدپتر ءِ زانت ءَ پیدا بوتگ اَت۔ کہ آئی ھیال ءَ آئی دیم ءَ چارمکنڈیں بوئوکیں چیز۔ اے سر مہ سنگیں کوہ۔ اے آزمان۔ اے کشادگیں زمین ءُ آزمان۔ اے تیاب ءُ اے ریگستان۔ اے کوچگ ءُ کشک۔ ءُ رنگ راہ۔ ءُ ایشانی سر ءَ رمَگ۔ بگّ۔ ھر۔ اسپت۔ اُشترانی بگّ ءُ گلہ۔ ءُ اے مرد کہ وتی گدانانی تہ ءَ ءُ وتی لوگانی تہ ءَ آبات اتنت۔ اے دراہ راجدپتر ءِ کارست ءُ کاری اتنت۔ ءُ ایشانی ارواھ۔ چشکہ کس دگرے دست ءَ اتنت۔ کہ اگاں ایشی ارواھ ھدائی دست ءَ نہ اتنت۔ گُڑا ایش الم ءَ راجدپتر ءِ دست ءَ اتنت۔ ءُ راجدپتر دیمی چون جُنز اِت۔ اد ءَ کئی دست مان اَت۔ کئے ایشرادیمی پدی کنان اَت۔
اے درھیں جستانی پسو بامن ءِ ورنائیں پکر ءِ پُشت موجود ءُ ساڑی اتنت۔ کہ کدی کدی آ ھمے جستانی چیر ءَ سر بار ءُ گران بار بوت۔ تو گُڑا آئرا نہ سُج اِت۔ کہ آ پرچے زندگ انت۔ پہ کئے زندگ انت۔ ءُ چون زندگ انت۔ ءُ اگاں آ وت کدی مر اِیت۔ گُڑا چے آ وتی راجدپتر ءِ ارواھ ءِ بہرے جوڑ بیت۔ کہ ایشی تہ ءَ آئی پیڑیانی ارواھ ھوار انت۔ ءُ چے مرگ ءَ پد مردم ءِ ارواھ گوں ھدا ءَ گوں یکجاہ بیت۔ یا کہ ھدا آئرا آئی نیکی ءُ بدی ءِ جست ءَ کنت۔
بلے نیکی ءُ بدی ءِ جستانی سر ءَ ھدا ءَ چے بکار۔ چے اے مذہب ءِ یک نزوریں جستے نہ اَت۔ مردم راجدپتر ءِ تہ ءَ وتی المیں آزاتی ءِ مارشتاں کارمرز کنگ لوٹ اِت۔ ءُ آزاتی ءِ مارشتانی پیلوی۔ زند ءِ المیں لیکھ ءُ مکسد ءُ مول ءُ مُراد ءِ آگہی چے اَت۔ یک نیکی نہ اَت۔ کہ راجدپتر ءِ چھیل ءُ چانکانی تہ ءَ مردم ایشراشوھاز کنگ لوٹ اِت۔ تانکہ آ ھما ارواھ ءَ بزانت کہ آ راجدپتر ءِ تہ ءَ جاری ءُ ساری اَت۔ کہ اے آزاتی ءِ مارشت آنکہ راجدپتر ءِ ارواھ ءِ واھگ اَت۔ بلے راجدپتر ءِ ارواھ وت چشکہ یک گیر مادی قوتے اَت۔ کہ چہ بنی آدمانی ھزاریں سالانی جُہد ءُ زوھد ءَ پہ راجدپتر ءِ ارواھ وت ءَ را زانتگ اَت۔ ءُ پوہ بوتگ اَت۔ کہ نوں ھمے جمعی سرگْوست وت یک ارواھے ءِ سورت ءَ مئے لاشعور ءُ شعور ءِ پُشت ءَ ایر اتنت۔ ءُ جاہ منند اتنت۔ کہ ماں اچ ایشاں اثر زوران اَت۔ ایں۔ کہ بنیادی سورت ءَ بلکنا ایش دنیائی ارواھے بوتیں۔ بلے ما ایشرا نہ زانت۔ پرچا کہ ایشی زانگ چہ مئے عقل ءَ دور انت۔ بلے ما راجدپتر ءِ نبض ءَ زان ایں۔ چی ءَ کہ ایش مئے دیم ءَ پچ بوان اتنت۔ ھنچش چشکہ کسے کتابے ءِ تاکاں لیٹینان بیت۔ یا ھنچش چشکہ تبک تبک یک کوچگے ءِ تہ ءَ پُتر اِیت۔ ءُ نوک نوکیں دروازگ آئی چمانی دیم ءَ پچ بوان بہ بنت۔
 راجدپتر ءِ کتاب ءِ وانگ ءَ بامن وتی زند ءِ مول ءُ مُراد ھیال کنان بوت۔ کہ نوں آ ایشی سر بوگ لوٹ اِت۔ پمیشا آ وتی دور ءِ مذہبی رسم ءُ روایت۔ وتی سیاسی ئیں جاورانی چست ءُ ایر وتی جند کہول۔ یعنے شازادگانی بے معنائیں کھندگ ءُ ٹوکانی سر ءَ وش بوگ ءُ وتی تمن ءُ قبیلہانی سافدلی۔ سادگی دراھاں گوں یک نگدکارے ءِ چماں چاران بوت۔ کہ آئرا اے دراہ دوست نہ اتنت۔ کہ چہ خان ءِ شاھی ماھل ءَ بگر تانکہ سردارانی دراھیں ھویلی ءُ کوٹ ءُ کلاتانی۔ ءُ چہ آیانی مولد ءُ بازیں جنینانی بشکھندگی ءَ بگر تانکہ آیانی گلامی ءُ خدمتگاری ءُ چلیم زیری ءِ مارشتاں دراہ پہ بامن ءَ پوک اتنت۔ بے سیت اتنت۔ گوں خان ءِ وشیں واباں ھور ءُ ھوار۔
 اگاں اے دراہ پوک ءُ بے سیت اتنت۔ گُڑا آ کُجام چیز ھست اَت۔ کہ آ معنایے داشت۔
 ءُ بامن ھر چنت کہ وتی ھوش ءَ چپ بہ داشتیں۔ بلے پدا آئرا گمان زُرت کہ راجدپتر ءِ تہ ءَ ھدا ءُ راستی ءُ دنیا ءِ ارواھ ءُ ھر کسی ارواھ چیر اَت۔ کہ چہ راجدپتر ءَ ھچ چیزے چیر نہ اَت۔ بلے چے راجدپتر ءِ ارواھ ءِ زانگ وت ھدا ءُ راستی ءِ زانگ ءِ یک جُہدے نہ اَت۔ چے یک مردمے ءِ راستی ءِ شوھاز۔ چہ راجدپتر ءَ جتائیں راستی ءِ شوھاز معنا ءُ متلبے داشت۔ بلکنا ایش یک مردمے ءِ نجات ءِ راہ بوتیں۔ بلے راجدپتر ءِ دیم ءَ کہ ما ملامت ءُ ھجالت اِتیں۔ گُڑا اے ملامتی ءُ ھجالتی ءَ کئے دور کُرت۔
 بامن وتی دراھیں پیڑی۔ گْوستگیں نسلاں ملامت ءُ ھجالت کنان بوت۔ کہ آ اے دنیا ءِ تہ ءَ یک ھنچشیں راج ءُ چاگرد ءِ تہ ءَ زندگ اَت۔ یا کہ ھمے زندگانی ءَ وش کُرتگ اَت۔ کہ آئی تہ ءَ نوکیں دنیا ءِ یک تھریشاسے ھم مان نہ اَت۔ ءُ نیکہ نوکیں روچانی بْرمشے پر اَت۔ کہ ایشرا آس بداتیں۔ بُن بداتیں۔ تانکہ اچ ایشی پُراں یک نوکیں دنیایے پیدا بوتیں۔
 اے ڈول نہ بوتگ اَت۔ ءُ ایشی جاہ ءَ سیاہ تہاریں شپاں یک رد ءُ کتارے بستگ اَت۔ کہ آئی بُن ءَ ھچ روژنائی نظر آیگ ءَ نہ اَت۔
 ءُ اگاں آئی پِس ءُ خان صاحب اے روژنائی ءَ شوھاز کنگ ءَ اتنت۔ گُڑا آ ھم چشکہ راجدپتر ءِ نبض ءَ نہ زانت انت۔ ءُ اے نبض ءِ دْرِکگاں پوہ ءُ سرپد نہ بوت انت۔
 آئی پِس شازادگ میر حمل کہ چہ خان صاحب ءَ نزینک اَت۔ وتی پیم ءَ یک دگہ نوکیں جنگ ءُ پساتے آرگ لوٹ اِت۔ آنکہ آ تنے وھدی ایشی ذکر ءَ نہ کُرت۔ بلے آ زانت۔ کہ میر حمل خان ءَ دوست نہ داشت۔ ءُ خان ءِ دراھیں لوٹ ءُ گذراں بے معنا زانت کہ نوں خان صاحب وتی گُڈّی ئیں ھیسکگانی درگیجگ ءَ پہ کراچی ءِ پیلیس ھوٹل ءِ تہ ءَ بلوچ سردارانی یک مُچی یے لوٹائینتگ اَت۔ ءُ آئی پِس نہ زان آں ایشی تہ ءَ روگ لوٹ اِت۔ یا کہ نہ لوٹ اِت۔
 چی ءَ کہ چہ لہتے روچاں آ وتی پِس ءَ چارگ ءَ اَت۔ کہ آ گوں جھالاوان ءِ لہتیں سرداراں پھس پھس کنان چیروکائی گپ جنان اَت۔ چشکہ آ چہ خان ءَ جتا وتی جند ءِ اڈ داتگیں یک زْرمبشتے پاد کنگ لوٹ اِت۔ کہ بامن ءِ ھیال ءَ اگاں آئی پِس چشیں کارے کُرت۔ گُڑا آ ھم پشومان ءُ بے سوب بیت۔ پرچا کہ دراھیں چیز سافدل۔ ءُ سادگیں قبیلہ داری زانت ءُ زانشتے۔ ءِ سر ءَ بوگ ءَ اتنت۔ کہ ایشانی تہ ءَ نوکیں دنیا ءِ ھچ پیمیں اُمیت ءُ واھگے مان نہ اَت۔
 ءُ بامن لوٹ اِت۔ کہ آ راجدپتر ءِ دِکہ ءُ تیلانکانی تہ ءَ وتی جند ءِ راہ ءُ کشک ءَ راست بہ کنت۔ کہ ایش چشکہ چہ ایدگہ دراھیں چیزاں ساری یک اھمیں چیزے اَت۔ کہ مروچی باندا آ کائونٹ لیوٹالسٹائی ءِ گدارجنگ ءُ ایمنی ءَ وانگ ءَ اَت۔ کہ اچ ایشی آ زانگ لوٹ اِت۔ کہ آخرراجدپتر ءِ مول چے اَت۔ چے زانت ءُ ناسرپدیں قوت ایشرا چو دھنز ءُ لوڈ دیان دیم ءَ برگ ءَ اتنت۔ یا کہ ایشی راہ ءُ کشک یک تچکیں راہ ءُ کشکے اَت۔
 بامن ءِ جست راجدپتر ءِ جست اتنت۔ ءُ اچ ایشی کم ءُ۔ جُہلیں جست اچ وت ءَ کنگ نہ لوٹ اِت۔ چی ءَ کہ آ وتی تب ءُ تاباں زانت ءُ پوہ بوت۔ کہ آئرا ھدا اے دنیا ءِ تہ ءَ پرچے پیدا کُرتگ اَت۔
 بلے چہ کُلاں ساری آ وتی ھمے دراھیں مارشت ءُ مارگاں گوں کسے ءَ بہر کنگ لوٹ اِت۔ کہ اُستمان گل ءِ یک سروک شائر بیرم بلکنا اچ آ مارشتاں گیشتر واکب اَت۔ کہ کدی کدی قدھانی چست کنگ ءِ تہ ءَ بیرم وتی شائری ءِ تہ ءَ بازیں ھنچشیں ھبر گْوشان بوت۔ کہ آ چہ بامن ءِ دل ءَ نزینک اتنت۔ ءُ گْوستگیں روچانی تہ ءَ بیرم ءِ دیوان ءَ آ توک ءِ میتگ ءَ شُتگ اَت۔ ءُ آئرا بیرم ءِ شائری دوست بوتگ اَت۔
 ءُ آ وتی دشت ءُ گوران ءُ سیاہ کُمب ءُ ماراپ ءِ زمین ءُ جائیداد ءِ پسلانی شر بوگ ءِ سر ءَ ھم وش اَت۔ کہ امبراں شر ھور ءِ سبب ءَ گلہ ءُ دھان ءِ نسل شر بوتگ اَت۔ کہ کدی کدی آ وتی اسپ ءُ سوار بوت۔ ءُ وتی مُلک ءُ ڈگارانی چارگ ءَ پہ دشت گوران یا کہ سیاہ کولمب ءُ ماراپ در کپت۔ کہ اُدا آ وتی درتہ پُچیں بزگر ءُ دہکاناں نشت ءُ دیوان کُرت۔ کہ شاھی ماھل ءِ کشک ءُ گور ءَ آبات وتی بنگلہ ءِ تہ ءَ بلکنا آئرا اِنکس تھام ءُ وشی نہ بوت۔ چشکہ آئرا وتی مُلک ءُ ڈگارانی سر ءَ کارکنوکیں بزگر ءُ دہکانانی دیوان ءَ وشی بوت۔ کہ آ چہ دراھیں فلسفہ ءُ پکراں آزات زمین ءِ ڈڈّیں ڈوبر ءَ گوں وتی کمیر ءُ لنگار ءَ پچ کنان یک نوکیں زندے ءِ بندات کنان اتنت۔ ءُ شپ ءُ روچ سردی ءُ گرمی آپ ءُ آپینکی کنان اتنت۔
 ءُ بامن ءَ نہ زان آں وتی گلزمین ءِ نمب ءُ اچ آئی پاد آیوکیں وشبو پرچے دوست اتنت۔ کہ ایشرا وت آ نہ زانت۔ کہ ھنچش چشکہ آ نہ زانت کہ راجدپتر ءِ مول چے اَت۔ اے زند ءِ ارواھ ءِ سرچمگ کُجااَت۔ اے زند چی یے اَت۔ اے قوم۔ قبیلہ۔ تمن ءُ اے جنگ ءُ پساتانی بنیات چہ کُجا اَت۔ چے اے زند بے معنا اَت۔ یا کہ ایشی تہ ءَ معنا ءُ متلبے ھست اَت۔
 بامن ھمے دراھیں ھبرانی یک پسویے لوٹ اِت۔ بلے نہ زان آں پرچے آئرا مارشت بوت۔ کہ اے دراھیں جستانی ھچ معنا ءُ متلبے نہ اَت۔
چہ وتی بنگلہ ءُ ماڑی ءِ بام ءِ سر ءَ اوشتوک مہناز کلات ءِ گرماگ ءِ موسم ءِ سرگوشاں وتی ساہ ءُ بدن ءِ یک المیں بہرے جوڑ کنگ لوٹ اِت۔ چی ءَ کہ نوں آ کیچ ءُ مکران ءَ۔ وتی پسّ ءُ ماس ءِ لوگ ءَ پہ مُدامی یلہ داتگ اَت۔ ءُ کلات ءِ باگ ءُ باگچہاں وتی گس جوڑ کُرتگ اَت۔ کہ مروچی آئی سیر ءَ ماھے تچک ءَ گْوستگ اَت۔ ءُ اے ماہ ءِ یک روچے چشکہ پرائیں ھزاریں روچانی یک ماھے اَت۔
 شار ءِ روٹکی نیمگ ءَ کْوھنگیں میری ءُ ٹُلّ ءُ بُرج سبزیں آزمان ءِ پِس ندارگ ءِ تہ ءَ درا اتنت۔ ءُ مروچی آزمان اِنکس ساف ءُ برکشان اَت۔ کہ کتبی نیمگ ءَ ھر بوئی ءِ کوہ ھم درا اتنت۔ کہ تاں مارچ ءُ اپریل ایشی نیام سر ءَ برپانی کُلایے سر ءَ ایر اَت۔ کہ نوں جون ءُ جولائی ءِ ماہ ءِ تہ ءَ اے برپ آپ بوتگ اَت۔ ءُ ایشی شک ءُ تلار ءُ تلانی تہ ءَ اپڑس ءِ دْرچکانی سبزگ نیلگ نیلگ چہ دور ءَ درادرااَت۔ کہ گندوکیں چم ءُ دلانی زہیرناکی ءَ گیش کنان بوت۔
 ءُ شار ءِ جاندمی دمَگ ءَ دو دراں ءَ شیشہ ڈگار ءِ کوہ ءُ کوچک درا اتنت۔ ءُ روٹکی نیمگ ءَ کسان۔ کسان ءُ گْونڈیں کوھانی رد ءُ ریسگ تچکاں تچک دوریں کوھانی بُرزی ءَ گوں ھوار کپت انت۔ ءُ پدا سبزیں آزمان ءُ زمین ءِ ھواری ءَ گْوزند ءِ چشکھ ءَ یکر درا بوت۔ ءُ پدا ھچ درا نہ بوت۔ ءُ ھمے مارشت ءُ مارگ کہ اے گْوزند ءِ پُشت ءَ چے اَت۔ مہناز ءِ ورنائیں دل ءَ گیشتر زہیروار کنان اَت۔
 ءُ جہل روٹکی نیمگ ءَ شاھی ماھل اوشتوک مروچی گوں آئی وتی اسپیت ءُ اشترکاسی رنگ ءُ دروشم ءُ دگہ زیبے دات۔ کہ آئی چارمکنڈ ٹین ءِ چادر ءِ بنگلہانی بام بْرکش دیان اتنت۔ کہ ایش بز ءُ سبزیں دْرچکانی تہ ءَ گڑد ءُ گھس انت۔ کہ زانگ نہ بوت۔ کہ یک ماڑی یے ھلاس بوت۔ تو دومی ءِ دیوال ءِ کشک ءُ کنک چہ کُجا درا بیت۔
 ءُ چہ شاھی ماھل ءِ چاریں دمگاں جہل ءُ تچکی ءَ کلات ءِ شار آبات اَت۔ کہ اے شار ءِ تہ ءَ کسانی ءَ آ گوں وتی ناکو ءِ جنکاں لیب کُرتگ اَت۔ کہ ھوری آئی ءِ دوستیں دستگہار ءُ سیاد اَت۔ کہ مروچی ھوری کیچ ءُ مکران ءَ شُتگ اَت۔ کہ بلکنا آ ھم چو منیگ ءَ پہ کلات ءَ زہیروار اَت۔ چشکہ من پہ کیچ ءَ زہیروار اِت اوں۔ مئے ھر دوکانی نیام ءَ ھچ پرکے نہ اَت۔ ما اے راج ءِ چہ کُلاں بزھگ ءُ مزلوم تریں مردم اِت۔ ایں کہ مارا مئے پسّ ءُ ماس یک شپے کسی ءِ دست ءَ داتگ اَت۔ ءُ بس۔ مہناز ھیال کنان بوت۔ کہ اچ ایشی گیش دگہ چے ھیالے آئرا اھت کُرت۔
 ءُ آئی ارس رِچان بوت انت۔ ءُ آ نہ زانت کہ آ پرچے گریہگ ءَ انت۔ آئرا چے یات آیگ ءَ اَت۔ ءُ کئے یات آیگ ءَ اَت۔ آ نہ زانت ءُ آ ھچ سرپد نہ بوت۔ کہ ایوک ءَ آئی ارسانی یک رد ءُ کتارے کہ بستگ اَت۔ چو ساچان ءِ ھوراں۔
 روچ چاست ئیگ اَت۔ ءُ جہل ھر کس وتی وتی کارانی تہ ءَ مشکول اَت۔ ءُ جہل ءَ بکالانی مھلہ ءَ دھوت آزمان ءِ نیمگ ءَ چہ دھوت کشّان در کپان بُرز بوان اَت۔ دور یک رمگے چران اَت۔ ءُ کتب ءُ روٹکی نیمگ ءَ سید کلاگی ءِ کلاگ بال کنان ءُ نندان اتنت۔ ءُ کسے آپ آرگ ءَ اَت۔ کسے اُشتر ءِ سر ءَ جماز کنان شار ءِ تہ ءَ پُتران اَت۔ ءُ کس زالکارے بوک ءُ پردگ ءُ پوشانی تہ ءَ پہ یک گس ءَ بہ دومی گس ءَ پُتران یا کہ در کپان اَت۔
 کہ وت مہناز ءَ کس نہ دیست چی ءَ کہ بنگلہ ءِ بُرز ءُ بالادیں دْرچکانی پُشت ءَ کئے کئے ءَ را دیست۔ اے پچ ءُ پراہ ءُ کشادگیں دنیا ءِ تہ ءَ مروچی نہ زان آں پرچے مہناز وت ءَ را بیگانگ ءُ یک تانا ھیال کنگ ءَ اَت۔
 ءُ اگاں کسے آئی زہیرواری ءَ گوں ھمدل اَت۔ گُڑا آ آیانی مولد شاریؔ اَت۔ کہ شاری ءَ آ ئی ماس گوں آئی چہ کیچ ءَ ھمراہ کُرتگ اَت۔ تانکہ آ وتی نوکیں گس ءِ تہ ءَ دل بہ بند اِیت۔ ءُ وش بہ بیت۔ ءُ نوں شاری گوں آئی تھرو بی بی ھانی ءَ جہل ءِ بنگلہ ءِ تہ ءَ گس ءِ ھمروچیگیں رومان ءُ رومائشتاں گوں دست گٹ اَت۔ کہ اد ءَ ساری ماھین ھم ساڑی اَت۔ کہ وتی بی بی ءِ ایدیم آ دیم سراپ کنان ءُ گردان اَت۔ کہ گوں ھوری ماھین نہ شُتگ اَت۔ کہ بی بی ھانی وتی دگہ مولدے گوں ھوری ءَ بلکنا راہ داتگ اَت۔ کہ ایشی جست ءَ ھم چہ ماھین ءَ نہ کُرتگ اَت۔
 یک ماھے ساری آ اد ءَ وتی ناکو ءِ لوگ ءَ اھتگ اَت۔ ءُ ھموداں آئی ءُ ھوری ءِ یکجاہ سر بوتگ اَت۔ ءُ ھوری درشُتگ اَت۔ ءُ آ ھوری ءِ جاہ گپتگ اَت۔ بچار زند چنکس عجب اَت۔ چنکس ناگت ءُ ناگمان اَت۔
 بزاں نوں دراھیں کلات ءِ کوچگ ءِ تہ ءَ ایوک ءَ آئی ماس ءُ آئی مولد شاری آئی دل ءِ رازدان اَت۔ ءُ دگہ کس نہ زانت ءُ دگہ کس چشکہ بوت نہ کُرت۔
 شاری چہ کسان عمری ءَ گوں آئی ماس ءَ گون بوتگ اَت۔ شاری ءِ دو جنک اتنت۔ کہ نوں سیر ءُ آروسی بوتگ اَت۔ ءُ وتی وتی لوگاں نشتگ اَت۔ ءُ آئی مرد میر مُراد جان ءِ لوگ ءَ خدمتگارے اَت۔ کہ نوں کزیت کُرتگ اَت۔ ءُ شاری ءَ جنوزام کُرتگ اَت۔
 ءُ شاری شیرزالیں زالکارے اَت۔ چشکہ آ مزنیں بی بی ءُ مہناز ءِ ماس دُر بی بی ءِ مستر ءُ مزنیں دست کُمکے اَت۔ بلکنا آ آئی یعنے مہناز ءِ ماس ءِ مزنیں رازدان ءُ گم زیرے اَت۔ کہ مزنیں بانک شاری ءِ وپاداری ءُ جوانیانی سر ءَ دل ءَ بستگ اَت۔ کہ آ وتی دردانی درشان ءَ ایوک ءَ گوں شاری ءَ کُرت۔ کہ وھدے اگاں چرائی پِس میر مُراد جان گچکی آئی درد ءُ ڈیھ بہ رستیں تو آئی ماس وتی لہڑگ ءُ زہرگاں گوں شاری ءَ پدّر کُرت۔ چشکہ آئرا ھبر اَت۔ کہ چے پیم ءَ آ وتی مزنیں بی بی ءِ دل ءَ وش بہ کنت۔ پمیشا کہ شاری نہ ایوک مولد ءُ خدمتگارے اَت۔ بلکنا یک سرپدیں ءُ زانتکاریں دل ءُ پگرے ھم داشت۔ ءُ آئرا ھبر اَت۔ وتی مزنیں بی بی ءَ وش دارگی بہ بیت۔
 ءُ مزنیں بی بی۔ در بی بی ءِ سکھت ءُ یکین مُدام بہ شاری ءَ ھست اَت۔ بگیر چہ بازیں سالاں ساری ھما شک کہ ایش اولی وار مزنیں بی بی ءِ دل ءَ پہ شاری ءَ پیدا بوتگ اَت۔ وھدے اولی وار آئی دل ءَ یک شکے اھتگ اَت۔ کہ بلکنا آئی مرد۔ مزنیں واجہ۔ میر مُراد جان ءُ شاری ءِ درنیام ءَ یک نزینکی ءُ یک تعلقداری اھتگ اَت۔ ایش نہ زان آں مزنیں بی بی ءِ وتی جند ءِ دل ءِ وسوسگ ءُ وھم اَت۔ نت۔ یا چشکہ راستی میر مُراد جان شاری ءَ وتی چمانی چیر ءَ کُرتگ اَت۔ ءُ اچ اوداں آ اِشکُتگ کہ بلکنا میر مُراد جان شاری ءَ سیر ءُ آروس کنگ لوٹ اِت۔ کہ یک رندی آ چہ شال ءَ کلات ءَ اھتگ اَت۔ گُڑاگُدانی یک پیتی یے آئورتگ اَت۔ ءُ وتی تہت ءِ چیر ءَ چیر داتگ اَت۔ کہ وھدے مزنیں بی بی ءِ چم کپتگ اَت۔ تو آ ھمے گد ءُ پُچانی بابت ءَ چہ وتی مرد میر مُراد جان ءَ جست ءُ پد ھم کُرتگ اَت۔ کہ آخر اے چونیں پیتی یے اَت۔ ءُ ایشرا چو چیر دَیگ پرچے بوتگ اَت۔ ءُ ایشی تہ ءَ ایریں پُچ کئی اتنت۔
 ءُ میر مُراد جان اولی وار ھجالت ءُ شرمندگ بوتگ اَت۔ وھدے آئی جنین در بی بی آئی دُزّیاں گپتگ اَت۔ کہ میر مُراد جان آئی دیم ءَ ھجالت ءُ ملامت ھچ نہ گْوشتگ اَت۔ ءُ آئی جنین در بی بی ءَ سک زہرگ ءُ غسہ اھتگ اَت۔ بلے پدا آ وتی زہرگ ءُ غسہ ءَ دل ءَ داشتگ اَت۔ ءُ ایشرا سگّ اِتگ اَت۔ چی ءَ کہ دراھیں مزنیں گِسانی تہ ءَ مولد ءُ خدمتگارانی یک لشکرے کار کُرت۔ ءُ آ ایشانی گوں وتی واجہ ءُ وازداراں چیروکائی ئیں تعلقداری نام کپتگ اَت۔ کہ اگاں نوں میر مُراد جان۔ آئی مرد گوں مولد شاری ءَ چشیں تعلقداری ءُ نزینکی یے جوڑ کُرتگ اَت۔ گُڑا ایش بلکنا مزنیں واجہ ءُ وازدارانی یک خسلت ءُ عادتے اَت۔ کہ آئرا ایشرا سگگی اَت۔
 بلے وتی دل ءَ بازیں دلاسہ دَیگ ءَ ابید بی بی ءِ دل سارت نہ بوتگ اَت۔ ءُ آئرا سک ارمان ءُ سک اپسوز بوتگ اَت۔ کہ آئی وپادار ءُ باوریں مولدے گوں آئی چشیں بے وپائی ءُ بے باوری پیش داشتگ اَت۔ کہ آئرا بریشی سک ارمان ءُ سک اپسوز بوتگ اَت۔
 ءُ پدا روچے چہ زہر ءُ زہرگ ءَ پُھر مزنیں بی بی۔ مزنیں واجہ میر مُراد جان ءِ کشک ءَ شُتگ اَت۔ ءُ گوں آئی دیم پہ دیم اوشتوک تران کنان بوتگ اَت۔ ترا کمکیں مارشت ھست کہ تو زہگانی پِس ئے۔ تئی مُود اسپیت بوتگ انت۔ بلے تو تنے وھدی چہ وتی واھاں بج نہ ورئے۔ ھما واھگ کہ تو ایشانی سر ءَ اِنکس ناز کن ئے۔ من ءَ بگْوش اے گُدتو پہ کئے گپتگ انت۔
 ءُ میر مُراد جان وتی جنین ءِ ناگت ءُ ناگمانیں وتی دُزی ءِ گرگ ءِ سر ءَ چشکہ ھبکہ ءُ ھیران بوتگ اَت۔ ءُ آئرا ھچ نہ سُج اِتگ اَت۔ کہ آ وتی جنین در بی بی ءَ چے پیم ءَ پوہ ءُ سرپد بہ کُرتیں کہ ایش دراہ دوبہ ءُ الزام اتنت۔ کہ ھبر چش نہ اَت۔ چشکہ آ ھیال کنان اَت۔
 بلے ھبر اگاں دگر اتنت۔ گُڑا آ چے اتنت۔ آئی جنین ءَ جست کُرتگ اَت۔ ءُ میر مُراد جان وتی بُرز ءِ ساہ ءَ ءُ جہل ءِ ساہ ءَ جہل داران گْوشتگ اَت۔ کہ چے مولد ءُ پوریاگرانی ھاتر ءَ پُچ ءُ پوشاک ءِ گرگ گناھے اَت۔ چے آیاں اے حق نیست اَت۔ کہ آ ھم نوکیں پُچ گور ءَ بہ کُرتیں۔ من اے گُداں پہ دراھیں خدمتگاراں گپتگ۔
 بلے ایش اد ءَ پرچے چیر انت۔
 من لوٹ اِتگ کہ تو بار اِش بکن۔ بلے من ءَ شموشتگ اَت۔
میر مُراد جان ءِ دروگ۔ یا کہ راست ءَ آئی جنین آنکہ گپتگ اَت۔ کہ تنے وھدی یک شکے آئی دل ءَ مان اَت۔ بلے پدا شاری دیم پہ دیم جست کُرتگ اَت۔ کہ مزنیں واجہ پرائی پرچے اِنکس مہروان انت۔ ءُ شاری گریہان ءُ ھیسکان آئی دیم ءَ وتی پاکی ءُ بے گناھی ءِ سوگند وارتگ اَت۔ کہ نہ واجہ ءُ نیکہ آ یعنے شاری ءِ چشیں دلاوری یے ھست اَت۔ کہ آ وتی عاقبت ءُ وتی دیم ءَ چہ سیاہ بہ کنت۔
 ءُ پدا آئی ماس دُر بی بی ءَ کمکیں باور اھتگ اَت۔ ءُ آ شاری ءَ یک وارے پدا گوں سافدلی ءَ زاناں چاران بوتگ اَت۔ بلے چشکہ اُشتر ءِ کینگ ءَ گُدانی پیتی ءَ تہ ءِ چیر ءَ چیر دَیگ ءُ پونڈینگ آئرا یات اھت گُڑا آ وتی مرد ءَ شک ءِ چماں گوں چاران بوت۔ بلے چہ شاری ءِ کسم ءُ سوگنداں پد آئی ماس در بی بی ءَ اِنکس تو سکھت ءُ یکین اھتگ اَت۔ کہ شاری گوں آئی پِس ءَ مہرانی چٹ ءُ ساد ءِ تہ ءَ بندوک نہ اَت۔ کہ بلکنا واجہ ءِ ھوس دگہ کسے ءَ گوں چہ گس ءَ ڈن ءَ بوتیں۔ کہ ایشی بارو ءَ آ ھمنکس زانت کہ مرد کُچک ءِ ذات اَت۔ کہ اچ آئی دستاں ھر چیز بوت کُرت۔ بلے شاری بے میار اَت۔ ءُ یک وارے پدا شاری آئی ماس ءِ مہروانیں مولد جوڑ بوتگ اَت۔
 ءُ مزنیں بانک ءِ شک کرار کرار زیان بوت انت۔ ءُ آئراسید مُلا کمالان ذکری ءِ تااِیت۔ ءُ چٹانی سر ءَ دم ءُ دھوتانی چشکہ سکھت ءُ یکین بوان اَت۔ کہ الم ءَ بلکنا ایش سیدمُلا کمالان ءِ برکت ءَ بوت۔ کہ آئی مرد نوں چہ شاری ءَ وت ءَ را دور داشت۔ مُلا کمالان ذکری گواتانی تہ ءَ جناں وتی دست ءَ کُرت۔
 ءُ اے ھما گْوستگیں روچانی کسہ اتنت۔ کہ زند ءُ زند وتی ھمروچیگیں کشک ءُ راہ ءِ سر ءَ اھت ءُ اوشتات۔ ءُ یک وارے پدا شاری ءُ مزنیں بانک ءِ نیام ءَ یک باوردلبڈی یے اھت۔ ءُ مزنیں بانک آئی اے سیاھیں رداں چشکہ پہل کُرت۔ چی ءَ کہ مزنیں بانک ءِ دل مزن اَت۔ ءُ آ وتی بدراھیں مرد ءِ بازیں گم رہی ءُ بدرہیاں شموشتگ اَت۔ ءُ آئرا پہل کُرتگ اَت۔ چی ءَ کہ شاری چٹ کسان اَت۔ کہ آ گوں بانک ءَ مزن بوتگ اَت۔ ءُ مزنیں بانک آئرا وتی جنکانی پیم ءَ ھیال کُرتگ اَت۔
 وھدے مہناز کسان اَت۔ گُڑا آئی ماس چشکہ شاری اَت۔ کہ آ کسانی ءِ تہ ءَ شاری ءَ ماس توار کُرت۔ ءُ وھدیکہ یک وھدے مزنیں بانک ءِ شیر ھشک بوت۔ تو ھما روچاں شاری اولی جنک گلاتون ودی بوتگ اَت۔ کہ گلاتون ءِ گودان ءِ سر ءَ آ شاری ءَ شیر ھم میچینت۔ کہ گلاتون چشکہ آئی گہار اَت۔ کہ رند ءَ گلاتون وھدے مزن بوتگ اَت۔ گُڑا شاری دور سندھ ءَ سیر داتگ اَت۔ کہ نوں کدی کدی آ گرماگ ءِ موسم ءَ چہ سندھ ءُ ھند ءَ وتی میتگ ءُ شار کلات ءَ اھت انت۔ کہ نوں گلاتون چٹ بدل کہ چہ ھانی ءَ یکدم پیر درا بوت۔ کہ آئی دیم چہ گرماگ ءُ ھواری کشی ءَ سیاہ گشتگ اَت۔ ءُ آئرا وت دو زہگ ھست اَت۔ کہ اِنکس کسان عمری ءِ سیر ءُ آروس ءِ تہ ءَ آئی زہگ ودی کنگ آئرا چہ وتی عمر ءَ ساری پیر کُرتگ اَت۔
 مہناز ءَ ھما روچ یات اتنت۔ وھدیکہ تاں زیکیں روچاں آ ءُ گلاتون یکجاہ لیب کُرت انت۔ بلے نوں چہ گلاتون وت ماسے جوڑ بوتگ ءُ آئی ھما ورنائی ءِ دروشم ھم نہ منتگ اَت۔ بلکنا آئی رنگ ءُ دروشم ھانی ءَ چٹ بدل زانگ بوت انت۔ کہ آئی پونز ءِ تہ ءَ مزنیں پُلویے اَت۔ ءُ آئی سیم نیام اَت۔ ءُ آئی چمانی جہلگ سیاہ گشتگ اَت۔ ءُ آئی زبان ھم بدل بوتگ اَت۔ کہ نوں آ وتی زبان ءِ تہ ءَ بازیں سندھی لوز مان اھتگ اَت۔ چی ءَ کہ آئی جند ءِ ھم بازیں ساری ءَ چہ مکران ءِ تہ ءَ یک ڈکالے اھتگ اَت۔ کہ آئی مرد ءِ پِس ءُ کہول ءُ ایدگہ مردم کہ مالدار ءُ شوانگ اتنت۔ پہ مال چرائی ءُ پہ لاپ ولینگ ءَ سندھ ءَ شُتگ اَت۔ ھموداں آبات بوتگ اَت۔ ءُ آئی مرد ھموداں یک مزنیں زمیندارے ءِ بزگر بوتگ اَت۔ کہ شپ ءُ روچ آ ڈگارانی آپ ءُ آپینکی ءَ۔ پسلانی چست ءُ ایر ءِ تہ ءَ مشکول بوتگ اَت۔ کہ کدی کدی پمبگ ءُ ٹبی جنگ ءِ تہ ءَ مشکول بوت۔ تو کدی کدی سر ءَ جامبو کشت ءُ کدی برنج ءُ ساری جنگ ءِ تہ ءَ دلگوش بوت۔ کہ سرد ءُ گرم۔ ھر دو موسمانی پسل کشت ءُ کشار بہر ءُ بانک۔ بٹائیانی تہ ءَ آئی عمر گْوزان بوتگ اَت۔ کہ گلاتون ھم گوں وتی مرد ءَ یکجاہ کارکنان روچانی تپد ءِ تہ ءَ چو تاپگ ءَ سیاہ گشتگ اَت۔
 ءُ لہتیں روچ کلات ءِ سرگوشانی تہ ءَ گلاتون وتی روچاں تہر کنان پد و پد سندھ ءُ نواب شاہ رادگ بوت۔ ءُ تانکہ آ کلات ءِ تہ ءَ بوت۔ گُڑا آ شپ ءُ روچ گوں مہناز نندوک بوت۔ مہناز وتی ءُ گلاتون ءِ کسانی ءِ لیب ءُ گْوازیانی یاتانی تہ ءَ مشکول بوت۔ ءُ گوں گلاتون ءِ پدوپد سندھ ءُ نواب شاہ بر ترگ ءَ مونجا ءُ ملور بوت۔ چشکہ اچ آئی چیزے سستگ۔ ءُ آئی ماس شاری چہ گلاتون ءِ روگ ءَ پد شپ ءُ روچ آئی زہیری ءُ زہیرواری ءِ تہ ءَ ارس جنان بوت۔ یا کہ زہیرونک ءُ لیکویے جنان بوت۔ کہ شاری ءِ زہیرونکانی تہ ءَ یک درد ءُ ارمانے چیر بوت۔ کہ مزنیں واجہ ءُ مزنیں بانک آئی ھمے زہیرونکانی سر ءَ گریت انت۔ چشکہ چو شاری ءَ چشکہ چش گلاتون آ ھم اے دنیا ءِ تہ ءَ ایوک ءُ یکتنا ءُ بیگانگ اتنت۔ کہ اے دنیا ءَ ایوک ءَ چشکہ یک زہیرونک یکجاہ ھوار کُرت۔ نیکہ بگیر چہ درد ءُ ڈکھانی مارشت ءَ اے دنیا پوک ءُ بے سیت اَت۔
 گوں شاری ءَ اے دراھیں ھم سیادی ءُ نزینکی چشیں گپ ءُ ھبرے نہ اتنت۔ کہ مہناز ایشاں شموشتیں۔ نیکہ آ یعنے مہناز نیکہ مزنیں بانک۔ آئی ماس شاری ءِ وپا ءُ شاری ءِ مہراں شموشت کُرت۔
 شاری ءِ یات۔ شاری ءِ جنکانی یات۔ کیچ ءُ مکران ءِ یات۔ آمین ءِ یات۔ کہورانی یات۔ ناہ ءُ ھُرماگانی یات۔ کلونٹ۔ شکر۔ مزاتی ءُ رنگنو ءِ یات۔ اے درا آئی دماغ ءِ پُشت ءَ گڈ ءُ وڈ بوان مروچی مہناز ءَ یک بہ یک وتی گْوستگیں روچانی ھر شے یات آیان اَت۔ پمیشا آ وتی ارساں داشت نہ کُرت۔
 رامین چشیں مردے نہ اَت۔ چشکہ آ ھیال کنان بوتگ اَت۔ ءُ مہناز ھیال اھت چشکہ رامین نیکہ آئی بدن ءُ نفس ءِ واھگاں زانت ءُ نیکہ آئی ارواھ ءِ لوٹ ءُ گزراں پوہ بوت۔ چی ءَ کہ رامین ءَ گیشتر وتی جند ءِ ذات ءُ انا دوست اَت۔ کہ ایشی ءَ وتی ھما ھرکتانی تہ ءَ پدّر کُرت۔ کہ دنیا ءَ آئی اے ھرکت باز سبک ءُ جَہل ھیال کُرت۔ کہ زند ءِ سر ءَ مسکرہ جنگ ءُ ملنڈ کنگ ءَ چشکہ آئی ھون ءِ تہ ءَ ھوار اَت۔ کہ پرائی زند چہ یک مزنیں مسکرایے ءَ ابید دگہ ھچ چیزے نہ اَت۔ کہ ایشی دراھیں گران سنگی ءُ ماخولی ءُ گرانباری ءُ عقلیت پسندی کہ آئی براس بامن ءِ بہر ءَ اھتگ اَت۔ کہ آ زند ءِ۔ انسانیت۔ ءُ آدمیت ءِ ھما راھبند ءُ ھما اسولاں درگیجگ لوٹ اِت۔ چشکہ ایش ڈنی سورت ءَ موجود ءُ ساڑی اتنت۔
 بلے رامین ءِ ھیال ءَ زند ءِ چشیں راھبند نہ جہل ءُ نہ کہ بُرز ساڑی ءُ موجود اتنت۔ بلکنا زند ناگت ءُ ناگمان ءَ پیداک اَت۔ ءُ کس نہ زانت کہ ایشی آسر ءُ ایشی بندات کُجا اَت۔ اگاں چیز ءُ شے موجود اَت۔ گُڑا ھمیش اَت۔ کہ زند تچک ءَ یک مسکرایے اَت۔ یک گیر سنجیدگیں چیزے اَت۔ کہ ایشی یک یک ساھت ءَ پہ وشی ءُ پہ مسکرا گْوازینگ یک ھنچشیں ھبرے اَت۔ کہ مردم ءَ را ایشرا وتی گٹ ءِ چٹ ءُ تاھیت جوڑ کنگی اَت۔ ءُ بس۔ پمیشا آ ھر چیز ءِ سر ءَ مسکرہ جت۔ ءُ ھر چیز ءِ چِرک گپت کہ آ دیوان ءُ مراگشانی تہ ءَ آ خان ءِ بارو ءَ ھنچش گپ جت۔ کہ ایدگہ مردم کہ خان ءِ بدی دار ءُ بدواہ بوتین انت۔ ھم رامین ءِ چِرک جنگ ءِ سر ءَ وتی دیم ءَ تہار کُرت انت۔ ءُ وتی پونز ءَ نرکُرت انت۔ چشکہ آیاں رامین ءِ اے گپ دوست مہ بنت۔
 بلے رامین اے دراھیں گپّاں زانت گُڑا کُرت۔ چی ءَ کہ زند ءِ گیر سنجیدگی ءَ آ زند ءِ یک نظریہ ءُ یک پکرے جوڑ کُرتگ اَت۔ کہ ایدگہ مردم بلکنا ایشرا پوہ نہ بوت انت۔ ءُ آئی گپ ءُ تراناں باز سبک سندل ءُ گیر سنجیدگ ھیال کُرت انت۔ چی ءَ کہ آئی ھیال ءَ زندگانی ھست اَت۔ وت یک گیر سنجیدگ ءُ سبکیں چیزے کہ ایشرا پہ سنجیدگی گرگ وت وتی زند ءَ ھوار ءُ ھراب کنگی اَت۔ کہ گُڈّ سر ءَ کسے ءَ ھچ چیزے دوست نہ یات۔ بگیر چہ پشومانی ءُ ارمان ءَ۔
 ءُ آ وتی اے گیر ماخول ءُ گیر سنجیدگیں ھیالانی سر ءَ باز پکر ءُ باز ھیالاں پد گُڑا اے آسر ءَ اھتگ اَت۔ کہ زند راستی یک گیر سنجیدگیں کارے اَت۔
 ءُ وتی سیر ءُ آروس ءَ پد آئرا وتی ءُ وتی جنین مہناز ءِ دراھیں تعلقداری ءُ نزینکی مسکرہ زانگ بوت انت۔ کہ آئی جنین مہناز ءِ بدن بلکیں مسکرایے اَت۔ ءُ آئی وتی نفسی واھگ بلکنا مسکرہ اتنت۔ کہ ایشانی پدّر کنگ ءِ وڑ ءُ ڈول چشکہ آئرا وت دوست نہ اَت۔ کہ آخرآئی اے نفسی واھگ چے پیم پاد اھت انت۔ ءُ چے پیم ءَ وت ءَ را درشان کُرت انت۔ کہ وت رامین ایشانی سر ءَ گُڑت ءُ آ ھیال کنان بوت۔ کہ اگاں آئی سیر مہ بوتیں۔ ھم گُڑا آ بگیر چرے نفسی واھگاں وتی زند ءَ گْوازینت۔ پرچا کہ مہناز ءِ بدن ءِ تہ ءَ پرائی ھچ کششے نیست اَت۔ بگیر اچ ایشی کہ آ وتی مردی ءُ جنینی ءِ یک پرزے پیلو بہ کنت۔ بلے چشکہ آ پہ اے پرز ءِ ادا کنگ ءَ پہ ھم وت ءَ را سرین بندھیال نہ کُرت۔ کہ گوں مہناز ءَ آئی بدن ءِ تعلقداری ءُ ھم چشکہ یک عذابے اَت۔ چشکہ آئی بدن ءِ یک واھگ یک مسکرا ءُ یک عذابے اَت۔ کہ نوں مہناز ءِ مردی ءُ جنینی ءِ مارشت آئرا گیشتر گوں یک اذیت ءَ گوں دلدوھری یے ءَ گوں دُچار کُرتگ اَت۔ کہ آئی زند ءِ مسکرہ ءُ ملنڈ بوگ ءِ فلسفہ گیشتر آئی پکر ءُ ھیالانی تہ ءَ جاہ منند بوتگ اَت۔ کہ راستی زند یک مسکرایے اَت۔ ءُ زند اگاں مسکرایے مہ بوتیں۔ گُڑا آ یک دراہ ءُ جوڑیں مردمے ءِ پیم ءَ یک جنینے ءِ مرد بوت۔ ءُ اے زند ءَ باز گران سنگی ءُ ماخولی ءَ گوں گپت ءُ گْوازینت۔
 بلے آ اے پیم ءَ نہ اَت۔ آئی دراھیں شخصیت ءِ بزھگی ءُ کمزوری آئی نفسی واھگ کمزوری آئی نفسی واھگانی کمزوری اَت۔ کہ آ مہناز ءَ بلکنا آ مہراں دات نہ کُرت۔ چشکہ آئرا دَیگی اَت۔ کہ نوں رامین ءِ تہ ءَ وتی جند ءِ بارو ءَ یک ھجالتی ءُ ملامتی ءِ مارشت بوان اَت۔ کہ زندگانی ءِ گیر سنجیدگی ءِ مارشت گوں آئی ھجالتی ءُ ملامتی ءِ مارشتاں ھوار آئی شخصیت ءَ گیشتر مزن ءُ آریپیں تیلانک ءُ دِکہ داتگ اَت۔ ءُ آ نوں وت ءَ را۔ دنیا ءَ۔ وتی واھگاں۔ وتی مردی ءُ جنینی دراھاں یک مسکرایے ھیال کنان بوتگ اَت۔ ءُ مہناز ءَ آئی ھمے ھرکت عجب توران اتنت۔ کہ مہناز وتی دراھیں عمر یک دگہ پیمیں زندے پہ وت پکر جتگ اَت۔ ءُ ایشی واباں دیستگ اَت۔ بلے گوں رامین ءَ ھورکپگ ءَ پد مہناز ءِ دراھیں واب چشکہ راڈ راڈ بوتگ اَت۔ پرچا کہ رامین آئی دل ءِ مردے نہ اَت۔ بلکنا دگہ چیزے اَت۔ چٹ جتائیں مردے اَت۔ کہ ایدگہ مردانی بارو ءَ آ باز اِشکُتگ اَت۔ بلے رامین اچ اے دراھیں مرداں چشکہ جتا اَت۔ عجب اَت۔ ءُ باز دگہ پیمیں مردے اَت۔ کہ آئرا ھچ اے اُمیت ءُ اے گمان ھم نہ اَت۔ کہ رامین چشیں مردے بوت کنت۔
 رامین پرائی چشکہ مردے نہ اَت۔ بلکنا یک دگہ جنین آدمے اَت۔ کہ ناگت ءُ ناگمان گردون ءِ چرخ ءِ تہ ءَ آئی ھمراہ بوتگ اَت۔
 ءُ مہناز کْوھنگیں یاتانی تہ ءَ وتی زہیرواریں ارساں شلینان بوت۔ کہ آ نہ زانت کہ آ چے پیم ءَ پدّر بہ کنت۔ کہ رامین پرائی چونیں مردے اَت۔ کیچ ءُ مکران دور اَت۔ آئی ماس ءُ پِس باز دور نشتگ اتنت۔ ءُ اد ءَ ایوک ءَ شاری اَت۔ ءُ شاری آئی دومی ماس اَت۔ بلے تنے وھدی آ گوں شاری ھم وتی دل ءِ ھالاں نہ داتگ اَت۔ کہ آ چے مارگ ءَ اَت۔ چے تورگ ءَ اَت۔
 ءُ بلکنا شاری ءِ ھیال ایش اَت۔ من وش آں۔ مہناز ھیال کنان بوت۔ ءُ آئی پکر ءُ ھیالانی دھوت گلولگ گلوگ اچ آئی زرابیں دل ءِ تندور ءَ چہ بُرز بہ آزمان ءَ دپ سک کنان بوت انت۔ کہ اد ءَ اے گم ءُ ڈکھانی۔ دھوتانی گلولگ گوں گوات ءَ ھوار ءُ یکجاہ بوگ ءَ نہ اتنت۔ بلکنا ھر دھوت ءِ گلولگ یک سیاھیں جمبر ءِ پیم ءَ آزمان ءَ ابرستگ بوان اَت۔ کہ اے سیاھیں جمبرانی تہ ءَ روژنائی ءِ یک بْرمشے ھم درا نہ اَت۔
 ءُ اگاں یک بْرمش ءُ یک تھریشاسے ھست اَت۔ گُڑا ایش شاری اَت۔ ءُ آ زانت کہ اگاں آ وتی دل ءِ گپّاں گوں شاری کُرت۔ تو شاری آئی اے گپّاں تھرو بی بی ھانی ءَ گوں دنت ءُ پدا اے گپ تاں آئی پسّ ءُ ماس ءَ سر بنت ءُ اگاں وھدے آئی ماس ءُ پِس سئی بنت۔ گُڑا آئی ماس ءِ دل ءَ چے گْوز اِیت۔ آئی پِس چنکس پریشان بیت۔ تھرو ھانی ءُ ناکو میر حمل ءِ دل ءَ چے گْوز اِیت۔ ءُ وھدے اے دراھیں ھبر راج ءُ چاگرد ءِ تہ ءَ تالان بیت۔ کہ منی ءُ مرد ءِ گوں یک دومی ءَ تعلقداری نہ بوتگ گُڑا ایش پہ یک بلوچ جنکے چنکس مزنیں بدنامی یے بیت۔ پرچا کہ مرد ءِ گِس ءُ قبر ھر دوکاں چہ یکے بوت۔ یا مرد ءِ گس یا کہ قبر۔ ءُ دگہ چیز ءُ نیام ءَ نہ اَت۔ ءُ نیکہ بوت کُرت۔ توریکہ مرد جنین ءَ دوست بہ داشتیں۔ یا کہ مہ داشتیں۔ جنین ءَ مرد ءِ پادانی لتر بوگی اَت۔ ءُ سر ءِ پٹی بوگی اَت۔ کہ براھوی زبان ءِ تہ ءَ جنین ءِ نامپٹی اَت۔ ءُ بلوچی ءِ تہ ءَ پادانی لتر۔ ءُ اے ھر دوئیں سفت چہ قرناں قرن رواج گپتگ اَت۔ چی ءَ کہ بلوچ جنک چٹ مزلوم ءُ بزھگ اَت۔ کہ آئرا ھچ دگہ گچین ءِ دست نہ یات بگیر اچ ایشی کہ آ وتی مرد ءِ پاداربوتیں۔ چہ جائیکہ اے مرد آئرا دوست مہ بوتیں۔
 ءُ وھدیکہ مرداں بازیں گچین کاری دست گیر اِتت کہ آ دو۔ سے۔ چار ءُ پنچ۔ شش سیر ھم کُرت۔ بل ھما تعلقداری ءُ نزینکی ءُ سیادیاں کہ مزنیں گسانی تہ ءَ واجہ گوں وتی مولد ءُ خدمتگاراں وپت انت۔ سریت ءُ سیر کُرت انت۔ ءُ پدا سُہن دات انت۔ کہ پرایاں وتی بدن ءُ ارواھ ءِ تپد ءُ درشان کنگ ءِ بازیں راہ ءُ کشک ھست اَت۔ بلے پہ بلوچ جنک ءَ یک راہ ءُ کشکے اَت۔ کہ آئی مرد آئی زندگانی ءُ مرگ اَت۔ اگاں ایش زندگانی نہ اَت۔ گُڑا مرگ الم ءَ ھست اَت۔
 ءُ رامین پرائی مرگے اَت۔ بلے آ گْوشت۔ نہ کُرت۔ ھبر دات نہ کُرت۔ آ وتی لُنٹاں چشکہ دوھتگ اَت۔ ءُ دوچ کُرتگ اَت۔ کہ اگاں بگْوش تیں گُڑا چو بلوچی وساھت ءَ بُرز ءَ بروت ءُ جہل ءَ ریش اَت۔ کہ مردم اگاں تف بہ کُرتیں۔ گُڑا کُجا بہ کُرتیں۔
 آنکہ آ رامین ءَ وتی مردھیال کُرت۔ بلے رامین چشکہ وت وت ءَ را آئی مردم ھیال نہ کُرت۔ کہ آ وھدے آئی نزینک ءَ اھت گُڑا آئی جاور اِنکس بزھگ بوت۔ کہ مہناز ءَ اچ آئی ءُ اچ وتی جند ءِ بزھگ اھت۔
 رامین چے نفسیاتی بُرزی ءُ جہلی ءِ تہ ءَ اَت۔ کہ وتی جنین مہناز ءِ نزینک ءَ روگ ءَ چہ تُرس اِت۔ بلے رامین چشکہ چہ ڈنی وتی جند ءِ ذات ءِ جناس ءَ تُرس اِت۔ یا چشکہ آ سہر ءُ جادوانی تہ ءَ اَت۔ کہ آئرا بازیں نادیدگیں زور ءُ طاقت چہ مہناز ءِ نزینک ءَ روگ ءَ چشکہ داران اَت۔
 مہناز ءَ نوں وتی بنگلہ ءِ بام ءِ سر ءَ ایش ھم یات آیان اَت۔ کہ آ وتی بانوری لیوس ءِ تہ ءَ جنکیں نمادار ءُ چنکس زیبا اَت۔ ھما شپ۔ بلے۔ آئی مرد رامین اچ آئی دور اَت۔ چشکہ رامین ءَ چہ مہناز ءَ نزینک بوگ ءَ چہ کنٹگ چو نمب ءَ عت برواں۔ چشکہ آ مہناز ءِ دراھیں حسن ءُ نما ءُ زیبائی ءَ چہ گیش وتی جند ءِ شون ءُ وڑ ءُ ڈول ءَ گیشتر زیبا ھیال کُرت۔ کہ مہناز ءِ زیبائی پرائی ھچ چیزے نہ اَت۔ یا کہ اگاں ھست اَت۔ گُڑا مہناز پرائی اِنکس پُھرکشش نہ اَت۔
 ءُ پُھرکشش پمیشا نہ اَت۔ کہ آئی تہ ءَ جنین آدم ءُ گوں زالکاراں نزینکی ءِ مارشت چہ بُن ءَ نیست۔ ءُ اگاں ھست اَت۔ گُڑا آ پہ دگہ راہ ءُ کشکے ءَ روان اَت۔ چے آ ھم جنس پرستے اَت۔ یا کہ چے نارسزم ءِ شکار اَت۔ یا کہ آ سہر ءُ جادو ءِ چیر ءَ اھتگ اَت۔ کہ نوں آ اچ ایشی اثراں وت ءَ را آزات کُرت نہ کُرت۔
 رامین وتی دراھیں سبک سندلیں سرگوستاں ابید چیزانی ارواھ ءُ مجگ ءَ ھنچش زانت چشکہ نطشے بنی آدم ءِ دل ءُ زرد ءِ سیاہ تہاریں دمَگ ءَ زانت۔ یا فرائڈ تھت الشعور ءُ زانت۔ یا کہ فلابیر لبزانک ءَ زانت۔ یا کہ سارتر بنی آدم ءِ آزاتی ءِ سرچمگاں زانت۔ یا کہ البرٹ کامیو زند ءِ بے سیتی ءُ بے پائدگی ءَ زانت یا کہ لیوتالستائی بنی آدم ءِ بیگانگی ءَ زانت۔ یا کہ دوستوفسکی بنی آدم ءِ ھجالتی ءُ ملامتی ءَ زانت۔ یا کہ کرکیگارڈ بنی آدم ءِ ذات ءِ المیں تُرس ءُ لرذ ءَ زانت۔
 کہ رامین اے دراھیں چیزاں ونتگ اَت۔ ءُ سرپد بوتگ اَت۔ کہ نوں آ وتی ذات مہناز ڈولیں یک سادگ ءُ نا وانوکیں مہناز ایوک ءَ چہ سنگانی سر ءِ مسیت ءَ سیپارگ ونتگ اَت۔ زیبائیں جنک ءَ گوں دُچار کپتگ اَت۔ کہ رامین اچ آئی ھمے اُمیت ءُ واھگ داران اَت۔ کہ مہنازھم چو آئی ءَ زند ءِ گران سنگی۔ ماخولی ءُ سنجیدگی ءِ سر ءَ بہ کھند اِیت۔ ٹکاہ بہ جنت۔ ءُ ھر چیز ءَ چو سنجیدگ ءُ ماخول مہ زانت۔ چشکہ آ ایشرا سرپد بوگ ءَ اَت۔ ءُ آ چہ مہناز ھم ھمے اُمیت ءَ دارگ ءَ اَت۔ ءُ ھمے اُمیت کنان اَت۔ کہ مہناز ھم چو آئی زند ءِ گیرعقلی۔ گیر ماخولی ءُ گیر سنجیدگی ءِ سر ءَ گوں آئی ءَ ھوار چاپ بہ جتیں کہ پہ مہناز ایش نابوئوکیں ھبرے اَت۔ ایش بوت نہ کُرت۔ ایش مہناز ءُ وت رامین ءِ جند ءِ چاگرد ءِ لوٹ ءُ گزراں گوں ھم تپاک نہ اَت۔ کہ اے پیم ءَ وتی زند ءَ دیوجانس کلبی پیم ءَ بہ گْوازین اِیت۔ فرائد ءُ کرکیگارڈ۔ ویکٹر۔ ءُ فلابیر ءَ تالستائی ءِ پیم ءَ پکر بہ کُرتیں۔ ایش بوت نہ کُرت۔ چی ءَ کہ رامین وتی جند ءِ ھاندانی آسودگی ءُ آسراتیانی سبب ءَ اِنکس ونتگ اَت۔ ءُ اِنکس زانتگ اَت۔ کہ آ وتی زند ءِ بارو ءَ چشیں فلسفہ ءُ پکر ٹاہینتگ اَت۔ کہ ایدگہ لکھ ءُ ھزاریں مردم تنے وھدی وانگ نہ زانت انت۔ تنے وھدی وتی آپ ءُ دان ءَ چہ دوریں زند ءُ مزلاں شوھاز کُرت انت۔ کہ تنے وھدی آ وتی راجی زند ءِ قبیلہ داری ءُ تمنی زند ءِ تہ ءَ زندگ اتنت۔ ءُ تنے وھدی آیانی ھاکم خان ءُ سردار ءُ نواب اتنت۔ ءُ یک کْوھنگیں قومی ءُ راجی زند ءِ چار مکنڈ چو بشّ ءِ جمبراں آزمان ءَ مان شانتگ اَت۔ کہ اے زند ءِ تہ ءَ بنی آدم ءِ پکر آزات نہ اَت۔ بلکنا اے پکر وتی چپ ءُ چاگرد ءِ جاورانی گلام اَت۔ وتی کْوھنگیں رسم ءُ دودانی جنوک اَت۔ کہ اچ اے کْوھنگیں رسم ءُ دوداں در کپگ ءُ زند ءَ یک بے معنا ءُ مسکرا ءُ ملنڈے ھیال کنگ ءَ ایشی تہ ءَ نطشے ءُ زرتشت بوگ وت یک گنوکی یے اَت۔
 ءُ رامین ءَ اگاں زرتشت بوگی اَت۔ ءُ چہ کوہ ءَ جہل کپگی اَت۔ ءُ وتی پرماناں درشان کنگی اَت۔ گُڑا آئرا مہناز ءَ سیر کنگی نہ اَت۔
 بلے نہ زان آں پرچے رامین وتی ماس ءُ پِس ءِ گْوشگ ءِ سر ءَ راضی بوتگ اَت۔ ءُ مہناز ءَ سیر کُرتگ اَت۔ پمیشا کہ رامین زند ءِ بارو ءَ اِنکس گیر سنجیدگ اَت۔ چے آ زند ءِ ارواھ ءَ زانگ ءَ ابیدگ کہ ایشگ گیر سنجیدگیں ءُ گیرعقلی ءُ گیر ماخولی کارے اَت۔ کہ ایشی تہ ءَ ھچ معنا ءُ ھچ متلبے نیست کہ آ نوں ھمے گیر ماخول۔ گیر سنجیدگ ءُ گیر عقلی کُرتگ اَت۔ کہ رامین اچ ادو ساری وتی جند ءِ ذات ءِ تضاد ءُ پروش ءُ پروشکاری ءَ گوں اِنکس نزینکی ءَ ھم دیم نہ بوتگ اَت۔ چشکہ نوں آ وتی زند ءِ کش ءُ بگیر ءِ تہ ءَ اِنکس گٹ بوتگ اَت۔ کہ نوں آ وت ءَ را ھر نیمگ ءَ بہ سُرینتیں گُڑا آئرا چو کپس ءِ تہ ءَ بند چہ ھر نیمگ ءَ سوچنانی دُک گور جنان بوت انت۔ کہ آ وتی تضادانی کپس ءِ تہ ءَ وت ءَ را کیزی ءُ بندی ھیال کنان نہ زانت کہ آ چو مہناز ءَ مہر بہ دنت۔ چو وتی زند ءِ تہ ءَ گوں ایدگراں زند گْوازینگ ءَ ھیل بہ کنت۔ کہ آ مُدام ھمے ھیال کُرتگ اَت۔ کہ زند یک مسکرا یے۔ مردم ءِ وتی پیم ءَ چاپ ءُ لیوایے اَت۔ کہ ھما مرد وتی جند ءِ رضا ءُ دل ءَ گوں اے چاپ ءِ راھبنداں ٹاھینتگ ءُ جوڑ کُرتگ اَت۔ نہ کہ ایشی وتی بنیاتی۔ ازلی ءُ ابدی راھبندے نہ اَت۔ کہ ازلی۔ ابدی۔ ءُ بنیاتی دروشم ءُ سورت ءِ تہ ءَ ایوک ءَ چاپ موجود اَت۔ لیوا ساڑ اَت۔ ءُ ایش بے شون اَت۔ بے راہ اَت۔ ءُ بے دگ ءُ بے کِشک اَت۔ کہ ایشرا راہ ءُ کِشک دیوک وت ھما مردم اَت۔ کہ آ ایو ءَ چاپ جنگ لوٹ اِت۔ ایوک ءَ لیواکنگ لوٹ اِت۔ ءُ زند ءَ یک چِرکے زانت یک مسکرایے ءُ ایوک ءَ لیوا کنگ لوٹ اِت۔ ءُ زند ءَ یک چرکے زانت۔ یک مسکرا ءُ یک ملنڈے زانت ءُ ھمے ھاتر ءَ ایشی یک یک ساھت ءِ تہ ءَ زندگ بوان اچ ایشی مسکرگی۔ اچ ایشی ملنڈی گری ءُ بے معنائی ءُ بے متلبی ءَ بُرز بوگ لوٹ اِت۔
 بلے نوں مہناز ءِ بدن ءِ نزینکی ءَ مہناز ءِ ھُب ءُ واھگانی سنجیدگی ءُ ماخولی ءَ مسکرایے نہ زانت۔ ءُ نیکہ کسے ایشرا اے شریں ھبرے ھیال کُرت۔ کہ آ وت توریکہ زند ءَ گیر سنجیدگ ءُ گیرعقلی ءُ گیرماخول ھیال بہ کنت۔ بلے وتی جنین ءُ وتی زہگانی زند ءَ مسکرہ ءُ چِرک ھیال کنگ یک زلمے اَت۔ یک زوراکی یے اَت۔ کہ اچ ھمے سبب ءَ رامین بلکنا نوں ھمے بے معنائیت۔ ءُ لیکھ ءِ تہ ءَ یک معنا ءُ یک لیکہے شوھاز کنگ ءَ اَت۔ ءُ مہناز ءَ ھما دراھیں مہر ءُ دابانی بانک جوڑ کنگی اَت۔ کہ آ وتی لوگ ءَ۔ وتی ماس ءُ پِس ءَ وتی دراھیں چیزاں پہ وتی مرد رامین ءَ اِشتگ اَت۔ ءُ رامین مولاناروم ءِ پیم ءَ یک سرجم ءُ المیں چاپے جنگ لوٹ اِت۔ منسورالھاج ءِ پیم ءَ انا الحق ءِ جار جنگ لوٹ اِت۔ ءُ سینٹ اگسٹائن ءِ پیم ءَ وتی دراھیں گناھانی اعتراف ءُ منگ ءَ پد زند ءِ لیوا ءَ چاپ ءِ تہ ءَ بہر زورگ لوٹ اِت۔ تانکہ مہ زانت کہ زند ءَ راھبندے ھست اَت۔ تانکہ مہ زانت کہ زند ءَ شون ءُ راھبندے ھست۔ بگیر اچ ایشی کہ زند یک کرار ءَ اوشتوکیں یک چاپے اَت۔
یک مزنیں ملنڈ ءُ مسکرایے اَت۔ کہ زانگ نہ بوت۔ کہ اے مسکرہ کنوک وت کُجا اَت۔
 ءُ مہناز زانت کہ کدی کدی رامین پہ وت ءَ پرائی زند ءَ گریت ءُ سک مونجا ءُ ملور بوت۔ پرچا کہ رامین ءِ دل سنگے نہ اَت۔ بلے آئی ھیال ءُ پکرانی آزاتی ءُ آئی وتی جناس ءُ وتی جند ءِ ارواھ ءَ گوں مہر ءُ مھبت آئرا سنگ جوڑ کُرتگ اَت۔ چشکہ آئرا پرواہ نہ اَت۔ چشکہ آئرا اے ھبر نہ تور اِت۔ کہ مہناز آئی جنین نہ اَت۔ چشکہ آ مہناز ءِ زند ءِ مارشتاں گْواتانی بال کنوکیں پرونک ءُ پرکایے ھیال کنان اَت۔
 نہ چشیں ھبرے نہ اَت۔ کہ رامین ءَ ایشی ھیال نیست اَت۔ رامین چاپ جنگ لوٹ اِت۔ رامین ایوک ءَ لیوا کنگ لوٹ اِت۔ ءُ رامین ءَ ارمان ءُ اپسوز ءُ سد ارمان ءُ اپسوز اَت۔ کہ مہناز آئی لیوا ءَ چاپانی تہ ءَ شریک نہ اَت۔ مہناز وتی دراھیں وپاداری۔ نیک نیتی۔ شری ءُ پاکی ءَ ابید چاپ جنگ ءِ تہ ءَ شریک دار نہ اَت۔ ءُ آ آنکہ گوں رامین وپادار اَت۔ بلے رامین زند ءِ تہ ءَ دگہ پیمیں چاپ ءُ لیوایے لوٹ اِت۔ کہ مہناز ءِ میکانکی مہرانی تہ ءَ آ وت ءَ را چہ وتی جند ءِ ذات ءِ بیھ ءُ بُنیاتاں جتا ھیال کنان بوت۔ چشکہ آ مہناز ءِ زند ءَ ھم بلکنا یک مسکرا ءُ یک ملنڈ ءُ یک بے راہ ءُ بے کِشکیں راھے ھیال کنان اَت۔ پمیشا تو رامین ھم پہ وت ءَ ءُ پہ مہناز ءَ گریہت یا کہ کدی کدی رامین چشکہ ایوک ءَ پہ وت ءَ گریہت۔
 یک ماہ ءِ تہ ءَ مہناز وتی ءُ رامین ءِ زند ءِ بازیں تک ءُ پہناتاں زانگ ءُ پوہ بوتگ اَت۔ کہ رامین اے یک ماہ ءِ تہ ءَ گیشتر وھد گوں شاھی ماھل ءِ داروگہ دُرّاؔ ءَ گوازینان بوت۔ کہ اُود ءَ بلکنا آ گوں دُرا نشہ کُرت۔ بھنگ وارت۔ چرس کش اِت۔ یا کہ دگہ معجون ءُ اپیمے وارت۔ کہ مہناز اِنکس نہ زانت بلے مہناز ھمنکس زانت کہ رامین باز کم گوں آئی نشت کہ آئی گیشتر وھد ڈن ءَ گْوست کہ آئی مولد شاری چشکہ رامین ءِ چاری بہ بیت۔ ھنچشیں کھندگ کھندگ ءِ تہ ءَ یک روچی آئرا ھال داتگ اَت۔ کہ واجہ کار گوں داروگہ دُرّاؔ ءَ نندیت ءُ پادکیت ءُ گْوشگ ھمیش انت۔ کہ واجہ کار گوں آئی نشہ کنت۔
 ءُ چہ شاری ءِ ھبراں مہناز ءِ دل گیشتر ڈُب اِتگ کہ رامین آئی مرد اچ آئی دور بوان نشگ کنگ لوٹ اِیت۔
 نوں اے دراھیں گم یا ڈک ءُ اندوھگاں وتی پلّو ءَ بندان۔ مہناز وتی بام ءِ سر ءَ اوشتوک ھیال کنان بوت۔ کہ چے آ شاری ءَ ھال بہ دنت کہ رامین اچ آئی دور انت۔ ھر دویئں دروشُمانی تہ ءَ۔ یعنے وتی بدن ءُ وتی ارواھی دروشُمانی تہ ءَ۔ کہ اگاں مرد ءُ جنین ءِ بدنی ءُ ارواھی یکجئی مہ بیت۔ گُڑاچے آ مردی ءُ جنیی یے گْوشت۔ بیت۔
 ءُ پدا مہناز بُرز بوئوکیں روچ ءِ تہ ءَ چہ وتی بام ءَ جہل کپان بوت۔ کہ جہل ھر پادکل ءَ ھساب ءَ شُمار کنان بوت۔ چشکہ آ ھر پادکل ءَ وتی زند ءِ المیہ ءِ یک گامے ھیال بہ کنت۔ یک نشانے ھیال بہ کنت۔
 ءُ وھدے آ گُڈّی ئیں پادکل ءَ رست۔ تو پیسلہ کُرت۔ کہ آ شاری ءَ وتی دل ءِ رازاں المی گْوش اِیت۔ کہ آئی ءُ رامین ءِ سیر یک بے کٹّ ءُ بے سوبیں سیرے اَت۔
 ھما شپ ءُ شام ءَ وھدے مہناز یکتنا ءُ ایوک وتی کوٹی ءِ تہ ءَ نندوک وتی دستانی کڑیاں چشکہ ھساب کنان اَت۔ ءُ پدا یک ھساب ءَ شُمارے پیلو کنان دومی وار دوارگ ایشانی ھساب ءُ شُمار ءَ کنان بوت۔ ءُ پدا سیمی وار۔
 کوٹی ءِ تہ ءَ بتی ءِ زرد ءُ تھاموریں روژنائی تالان بوتگ اَت۔ ءُ ڈن ءَ اگست ءُ ستمبر ءِ ماہ ءِ برگ ریزی بنا بوتگ اَت۔ ءُ کھڑکی بُن ءَ چشکہ دْرچکانی تہ ءَ یک توپانے مان اھتگ اَت۔ کہ آیان سر چنڈان یک توارے در کنان اَت۔ چشکہ گواتیانی مود گوات ءِ تہ ءَ بال کنان بہ بنت یا کہ کسے افار ءُ چیگانٹ بہ جنت۔
 مہناز ھیال کُرت۔ کہ آ وتی زند ءِ تہ ءَ بلکنا کدی اے ھیال نہ کُرتگ اَت۔ کہ گْوات ھم کدی چیگانٹ جنت۔ یا کہ گریہنت۔ ھسیکنت۔ انشپی گوات ھم ھیسکگ ءَ انت۔ گریہگ ءَ انت۔ یا کہ موتک کنان انت۔
 شپ کرار کرار نیمگ بوان اَت۔ بلے رامین ءِ دْرِک ھم نہ اَت۔ پدا مہناز وتی دستانی کڑیانی ھساب ءُ شُمار ءَ اِشت ءُ استالاں چاران بوت۔ کہ انشپی آ وت ءَ را دیگر ءَ پہ وتی مرد ءَ پوشائیتگ اَت۔ وتی سیر ءِ سہتاں گور ءَ کُرتگ اَت۔ ءُ وتی سیر ءِ ھاتر ءَ شرکُرتگیں شریں دوچاں چہ یکے گور ءَ کُرتگ اَت۔ کہ ایش ھپت رنگیں دوچے اَت۔ کہ سہریں سلک ساٹن ءِ زمین ءَ سک براہ دار کُرت۔ کہ گوں آئی ھوار آ جارجٹ ءِ گلداریں گشانے سر ءَ کُرتگ اَت۔
 پدا آ وت ءَ را تچک کُرت۔ ءُ یک کرار ءَ سہتاں چاران ڈن ءَ گوات ءِ ھیسکگ ءُ گریہگاں گوشداران بوت۔ کہ کدی کدی آئرا چہ وتی تانائی ءِ مارشت ءَ تُرس زوران بوت۔ ءُ آئی جان ءُ بدن چہ یک نادراھیں تُرسے ءَ چشکہ پھر بوت۔ چشکہ آ چیگانٹے بہ جنت ءُ دور کنان چہ در ءُ دروازگاں ڈن ءَ دربہ کپ اِیت۔ ءُ پہ وتی دیم رواں بہ بیت۔ بلے کُجا۔ آ وت ءَ را۔ وتی ماس ءُ پِس ءُ وتی دراھیں سیاد ءُ کامان ءُ اے دراھیں چاگرد ءُ راج ءَ پِٹّ ءُ ھجالت کنان بوت۔ کہ آئرا ھنچشیں مردی ءِ دست ءَ داتگ کہ آ اچ مرد ءَ گیش یک ناجوڑی ءُ یک علتے اَت۔ کہ آئی تہ ءَ ھدا ھر چیز داتگ اَت۔ بلے آئی تہ ءَ مردی ءُ مہرانی چوچ نہ داتگ اَت۔ ءُ آئرا اچ ھمے دراھیں چیزاں زبہر کُرتگ اَت۔ کہ اے دنیا ءِ تہ ءَ اگاں کسے وت ءَ را مردے گْوند اِت۔ گُڑا ساری ءَ آئی تہ ءَ یک مردی ءُ مردانگی یے الم اَت۔ ءُ دومی آئی تہ ءَ مہر ءُ مہروانی ءُ دوستی المی اَت۔
 بلے رامین اچ ھمے دوئیں چیزاں چشکہ زبہر اَت۔ کہ نہ آ مہناز ءَ نیکہ مردانی ڈول ءَ مہر کُرت۔ ءُ نیکہ مردانی ڈول ءَ آئی تہ ءَ یک ھُب ءُ واھگے اَت۔ کہ آ گیشتر مہناز ءَ چاران پدا وپت ءُ واب کپت۔ چشکہ مہناز پرائی بالشتے بہ بیت۔ چشکہ مہناز ءِ تہ ءَ ھچ ساہ ءُ ارواھ مہ بیت۔ یا چشکہ مہناز مردم ءُ انسان ءُ آدم ءُ بنی آدمے مہ بیت۔ رامین ءِ زانشت ءُ نفسیات ءِ پُرپیچیاں مہناز چے بزانتیں۔
 بلے انگت ءَ یک وپاداریں جنینے ءِ ڈول ءَ آ رامین ءِ راہ چار اِت۔ چشکہ اگاں رامین بئیت گُڑا آئرا زند ءِ دراھیں مہر ءُ دوستیاں بہ دنت۔ چشکہ آئی گپتان ءُ پندول ءَ چہ مہر ءُ وشیانی شکراں پُھر بہ کنت۔ یا چشکہ پرائی آزمان ءِ استالاں جہل ڈگار ءَ بیار اِیت۔
 ءُ پدا دروازگ پچ بوت۔ تو مہناز ھیال کُرت۔ کہ بلکنا رامین انت۔ بلے رامین ءِ جاہ ءَ شاری تہ ءَ پُترت ءُ شاری ءِ پُترگ ءَ گوں مہناز چہ وتی جاہ ءَ چست بوت۔ ءُ اچ آئی دپ ءَ دراھت شاری تو۔
 ھو بانک تو خیر انت۔ دروازگ بند نہ کُرتگ۔ چش اڈگ پچ اِشتگ۔ زانئے ڈن ءَ چونیں ترندیں گوات ءِ توپانے اھتگ۔ شپ ءَ تو وتی دروازگ ءَ مُدام بند بہ کن بْوسپ۔ آنکہ من زان آں کہ ترا واجہ ءِ ودار انت۔ شاری بانک ءِ تہت ءِ سر ءَ آئی سرون ءَ نشت کہ نوں بانک مہناز پاد اھتگ اَت۔ بلے تہت ءِ نیام ءَ نندوک شاری ءِ ھبراں گوشدارگ ءَ اَت۔ کہ شاری بلکنا راست گْوشتگ اَت۔ کہ آ شپ ءَ مُدام دروازگ ءَ اڈگ بست ءُ کڑی یے نہ جت پرچا کہ آئی مرد شازادگ رامین مُدام دیر اَت۔ ءُ مُدام آ چہ شپ نیمگ ءَ رند وتی لوگ ءَ اھت کہ بزھگیں بانک ءَ وتی دروازگ ءَ اڈگ ایر کنگی کپت۔
 مہناز ءَ وتی رد ءِ مارشت بوت۔ بلے آ گوں شاری ھچ نہ گْوشت ءُ شاری وت اچ آئی جست کنان بوت۔
 بانک واجہ مُدام دیر ءَ کئیت۔
ھنچش انت۔ مہناز پسّو دات ءُ شاری گْوشت۔
گُڑا المی تو یکتنا نہ تُرس ئے۔ باید انت۔ کہ واجہ اِنکس دیر ءَ مئیت۔ ءُ مہناز نہ زانت کہ اے شپ نیمگ ءَ آ شاری ءَ وتی دل ءِ ھالاں چے پیم ءَ بہ دنت۔ ءُ شاری وتی وابینگیں چمانی تہ ءَ چراگ ءِ کسان ءُ جہلیں وٹ ءَ چہ درآئوکیں روژنائی ءَ چاران گْوشت۔
 بلے تو وتی دل ءَ خراب مہ کن کہ واجہ پرچے دیر ءَ کئیت۔ اے شازادگ ءُ شاھانی عادت انت۔ کہ آیانی تاں شپ نیمگ ءَ دیوان ءُ مجلس اڈ دَیگ بنت۔ ءُ آ وتی دیوان ءُ مجلسانی تہ ءَ تاں دیر نند انت۔ ءُ گپ جنان بنت۔ کہ وھدے آیانی ھیال ءَ اھت کہ گس ءَ روگی انت۔ گُڑا آ گس ءَ کاینت۔ نہ کہ آ ھموداں وپس انت۔ ایش آیانی وتی چوچ ءُ عادت انت۔ تو دل ءَ مہ کنت۔
شاری آئرا تسلا دیان بوت۔ آنکہ آ وتی دل ءِ تہ ءَ زانت کہ بانک مہناز پریشان ءُ مونجا ءُ ملور اَت۔ ءُ شاری وتی ھبر ءَ گْونڈ کنان پاد اھت ءُ گْوشت۔
من ءَ اسل ءَ گوات ءَ سما دات ءُ پدا من پہ آپ دستے ءَ در کپت آں۔ گُڑا اچ تئی اڈگیں دروازگ ءِ درزاں رُژنائی یے دیست کہ من زانت کہ تو ایوک ءَ یکتنا ئے۔ گُڑا من تئی نیمگ ءَ اھت کہ باریں جست بہ کن آں۔ کہ تو چے ھال ءِ تہ ءَ ئے۔ ءُ بانک زان ئے۔ مزنیں بی بی ءَ من ءَ چہ کیچ ءُ مکران ءَ اد ءَ پرتئی ھیال ءُ ھیالداری ءَ دیم داتگ ءُ ایش من پرزانت کہ من تئی ھالاں چہ سئی بہ باں۔ بلے من گندگ ءَ آں کہ تو چران ءُ روچ پہ روچ روچ نزور بوان ئے۔ تئی آ جان دراھی۔ آ زیبائی ءُ آ نما ءُ دروشم پشت نہ کپتگ اَت۔ چشکہ ماہ ءُ کپے ساری تو کیچ ءَ گندگ ءَ بوت۔ ئے۔ من ءَ تئی رنگ نہ وڑ اِیت۔ بانک۔ زان آں تراناجوڑی یے ھست۔ یا کہ تو سک مونجا ءُ پریشان ئے۔ من ءَ باور کنئے شپ ءَ پرتو واب نئیت وھدے من تئی چڑوکیں ءُ زردیں رنگ ءُ دروشم ءَ چاریں۔ تو وتی ھالاں من ءَ بہ گُش بانک کہ ترا چہ واجہ ءِ نیمگ ءَ پریشانی یے ھست کہ چہ تئی تھرو ھانی ءَ ترا درد ءُ ڈکھے رستگ۔ کہ من زانگ لوٹ آں۔
 ءُ شاری کہ پہ روگ ءَ پاد اھتگ اَت۔ یک وارے پدا وتی بی بی بانک مہناز ءِ بُن ءَ نشت ءُ آئی راستیں دست ءَ گپت چشکہ آ گْوشگ بہ لوٹ اِیت۔ کہ آ وتی دل ءِ ھر ھال ءُ ھبرے کہ آیگ لوٹ اِت۔ گُڑا آ دلجم بہ بیت۔ کہ اے گپ آیانی ھر دوکانی نیام ءَ بیت۔ ءُ ھدا ءَ بگیر دگہ کسے سئی مہ بیت۔
 شاری لوٹ اِت۔ کہ آ بانک مہناز ءِ دل ءِ ھالاں چہ وت ءَ را ھبردار بہ کنت۔ ءُ ھنچش مہناز ھم لوٹ اِت۔ کہ کسے آئی دل ءِ ھالاں بہ کنت۔ تانکہ آ وتی دل ءِ ھالاں چہ چہوٹ ءِ بنداں گوں ھما مردم ءَ بہ گْوش اِیت۔ ءُ اے درگت ءَ چہ شاری ءَ گیش نزینکیں مردم دگہ کئے بوت کُرت۔ کہ آ آئی دل ءَ چہ نزینک اَت۔ ءُ آ چہ مکران ءَ گوں آئی گون اَت۔ ءُ آ آئی ماس ءُ پِس ءِ چہ کُلاں وپاداریں مولد اَت۔ کہ اد ءَ کلات ءِ دراھیں شارپرائی بیگانگ ءُ بدر اَت۔ بگیر چہ شاری۔ تنے ھدّ ءَ کہ آ وتی مرد ءَ بیگانگ ھیال کُرت۔ بلے شاری ءَ آ چہ وت ءَ باز سک باز نزینک ھیال کُرت۔ کہ نوں شاری ءِ ھبراں گوشدارگ ءَ پد آ لوٹ اِت۔ کہ گوں شاری بگریہت ءُ وتی دل ءِ رازاں رامین ءَ بگْوش اِیت۔ کہ اے ماہ ءُ دو ماہ ءِ تہ ءَ برائی چے چے نہ گْوستگ اَت۔ آنکہ ایش اتنت۔ ماہ۔ کپے یا کہ گیشاں گیش دو ماہ۔ بلے اے دو ماہ پرائی دو سال اتنت۔ یا کہ ھزار سال اتنت۔ کہ چہ سیر ءِ اولی شپ ءَ بگیر تانکہ مروچیگیں روچ ءَ آ چہ وتی رامین درد دیستگ اَت۔ وشی نہ دیستگ اَت۔
 آنکہ رامینؔ آئرا نہ جتگ اَت۔ ءُ نیکہ سزایے داتگ اَت۔ ءُ نیکہ زاہ دژمان بوتگ اَت۔ بس ھمنکس کہ رامین وت ءَ را اچ آئی دورداشتگ اَت۔ ءُ وتی نزینک ءَ نہ اِشتگ اَت۔ چشکہ اگاں نزینک بوت۔ گُڑا چشکہ ھر دو یک آچے ءِ تہ ءَ بُن بگرات۔ یا کہ زیان بہ بنت۔
 ءُ نوں آ گوں شاری گْوشگ لوٹ اِت۔ کہ رامین آئرا مزنیں سزا ھمیش دَیگ ءَ اَت۔ کہ آئی بُن ءَ نہ یات چشکہ آ اچ آئی ھرذ کُرت۔ تُرس اِت۔
 چے آ ھمنکس بدنما ءُ بددروشم اَت۔ کہ رامین ءَ اچ آئی بداھت۔ چے آ رامین ءِ وابانی پری نہ اَت۔ چے رامین آئرا پمیشا دوست نہ داشت کہ آ ھچ نہ ونتگ اَت۔ چے رامین ءَ سیر ءَ بادو کنگ بوتگ اَت۔ کہ آ اچ آئی اِنکس دور اَت۔
 نوں بانک مہناز اے دراھیں چیزاں شاری ءَ گْوشگ لوٹ اِت۔ بلے پدا مہناز ءَ ھیال اھت کہ اگاں اے دراھیں ھبراں گوں شاری در کنت۔ گُڑا دگہ ھچ دانکے پرائی وتی تورگ ءِ بُن ءَ نہ اوشت اِیت۔ کہ رند ءَ آئی زند ءِ پیسلہ ءَ ایدگر کن انت۔ یعنے رامین کنت۔ رامین ءِ ماس ءُ پِس کن انت۔ یا کہ آئی ماس ءُ پِس کن انت۔ کہ آئرا گوں رامین ءَ اڈکنگی انت۔ یا کہ وتی سہناں گرگی انت۔
 ءُ سہن ءِ ھیال مہناز ءِ دراھیں نازرکیں لہڑگ ءُ مارشتانی سر ءَ چشکہ سارتیں آپ مان کُرت۔ کہ پرایاں سہن ءُ مرگ ءِ نیام ءَ ھچ پرکے نہ اَت۔ کہ یا جنک سہن بگیرت۔ یا کہ وتی قبر ءِ تہ ءَ بوپس اِیت۔
 پمیشا مہناز چپ بوت۔ ءُ شاری پاد اھت ءُ یک وارے پدا آئی دستاں پْرنچ اِت۔ ءُ چیوان چیوان رادگ بوت۔ ءُ گْوشان بوت۔
 شنکو دروازگ ءَ بند بکن۔ زانئے انشپی گوات چنکس ترند ءُ تیز انت۔ ءُ شپ چنکس تہار ءُ تاریک انت۔
مہناز شاری ءِ پُشت ءَ روان دروازگ بند کُرت۔ کہ ڈن ءَ یک توپانے پاد اھتگ اَت۔ ءُ دْرچکانی توار چو ھیسکگ ءُ گریوگ ءِ تواراں آئی گوشانی تہ ءَ آیگ ءَ اَت۔
 ءُ آ چراگ ءِ وٹّ ءَ گیشتر کم کنان وت ءَ را وتی نپاد ءَ دور دات کہ آئرا رامین ءِ ودار اَت۔ ءُ رامین ءِ دْرِک نہ اَت۔ کہ کدی بیاتیں۔ ءُ کدی آئی ودار زیان بوتیں۔
 ءُ پدا دیر ءَ وھدے بانک مہناز گڈان بوت۔ تو دروازگ ٹک ٹک بوت۔ ءُ بانک مہناز پاد اھت ءُ دروازگ پچ کُرت۔ تو رامین تہ ءَ پُترت۔
ترا سما انت۔ رامین آئرا جست کُرت۔
 تانکہ تو نہ اھتگ ئے۔ من چون واب شُت کن آں۔ بانک مہناز گْوشان بوت۔
 ترا منی ھمنکس ودار انت۔
 من ءَ بلکنا اچ ایشی گیشتر ودار انت۔ پرچا کہ منی زند توئے۔ مہناز وتی دل ءَ مزن کنان گْوشت۔ ءُ رامین وتی جراباں چہ پاداں در کنان تہت ءِ سر ءَ نشت وھدیکہ مہناز آئی دیم ءَ اوشتوک بوت۔
 گُڑا من ترا وتی جنین ھیال بہ کن ایں۔ یا کہ وتی دوست ءُ ھمراہ۔
ھرچے تئی رضا۔ مہناز یک وپاداریں جنے ءِ زبان ءِ تہ ءَ گْوشان بوت۔ چشکہ اچ ایشی گیش آئرا نہ سُج اِت۔ کہ چے بگْوش اِیت۔
رامین گْوشت۔ من ءَ وتی جاورانی سر ءَ بزھگ کئیت۔ ءُ بشکھندگ بوت۔
 ءُ مہناز گْوشت۔ پرچے۔
پمیشا کہ من نہ زان آں کہ گوں تو چے بکن آں۔
 ھما کہ ھر مرد گوں وتی جنین ءَ کنت۔ بانک مہناز کمیں گوں پچیں دل ءَ گْوشت۔ ءُ رامین وتی جراباں تہت ءِ بُن ءَ دوردیان وت ءَ را تہت ءِ سر ءَ تچک کُرت۔ ءُ استھان ءَ چاران بوت۔ وھدیکہ مہناز آئی پادون ءَ نشت ءُ آئی پاداں پرنچان بوت۔ ءُ رامین ءَ ھنچش تور اِت۔ چشکہ اگاں مہناز آئی پاداں مہ پْرنچ اِتیں۔ گُڑا شر تر اَت۔
 ءُ مہناز جست کُرت۔
 ترا منی پادانی پرنچگ دوست نہ انت۔ چے۔
 تو منی پاداں پرنچ ئے۔ بلے۔ رامین چپ بوت۔ ءُ آئرا وتی بگل ءَ گپت ءُ دروت دیان بوت۔ ءُ پدا یلہ دات۔
 بس ھمنکس بس نہ انت۔
 تئی رضا۔ تئی مرضی۔ منی بدن پرتو حاضر انت۔ مہناز گْوشت۔ کہ آئی گْوشگ ءِ تہ ءَ یک سپردگی ءُ یک داد ءُ دَیگ ءِ حُب ءُ واھگے اَت۔ کہ اگاں رامین بلوٹ اِیت۔ گُڑا آئی بدن ءِ ول ول ءُ تل تل ءُ کرنچ کرنچ پرائی حاضر اَت۔ بلے مہناز ءَ ھنچش تورگ ءَ اَت۔ چکہ کس جنین آدمے ءِ بدن ءِ ھُبّ ءُ واھگ چہ بندات ءَ رامین ءِ دل ءَ نہ اَت۔ چشکہ ایش ایوک ءَ آئی یعنے مہناز ءِ بدن ءِ جست نہ اَت۔ بلے دراھیں جنین آدم ءِ بدناں ھُب واھگ آئی دل ءِ تہ ءَ ساڑی نہ اَت۔ ءُ اگاں آئی بدن ءِ تہ ءَ کس جنین آدم ءِ ھُب واھگ نہ اَت۔ گُڑا آئی بدن ءِ تہ ءَ چے ھُب واھگ اَت۔ ءُ پدا رامین آئرا بگل ءَ گپت ءُ۔ ھنچش چشکہ آئی سُدھ ءُ سار دگہ جاھے اَت۔ چشکہ آ پہ مہناز ءِ دل ءِ وش کنگ ءَ پہ مہناز ءَ بگل ءَ گپتگ اَت۔ نیکہ اگاں آ یک تانا ءُ ایوک ءَ بْوپتیں گُڑا رامین ایشرا پہ وت گیشتر شر تر زانت۔ ءُ بلکنا آ گیشتر یک وشیں زندے گْوازینت۔ کئے زانت۔
 ءُ مہناز آئی سارتیں بدن ءَ مُشان بوت۔ بلے رامین آن ءُ ھون کنان واب ءِ کوشست کُرت۔ بلے مہناز انشپی گوں رامین ءَ وتی دل ءَ پچ کنگ لوٹ اِت۔
 تو من ءَ بگْوش رامین کہ منی ءُ تئی اے زند چوں تماسر گْوز اِیت۔
 من نہ زان آں۔ رامین وتی دلگوش ءَ گوں آئی کنان وتی دیم ءَ دومی نیمگ ءَ دیان گْوشان بوت۔ ءُ مہناز وتی دیم ءَ آئی کوپگاں ایر کنان گوں آئی گپ جنان بوت۔
 تو زان ئے۔ بلے توں گوں من نہ گْوش ئے۔ مہناز کراری ءُ گْوشان بوت۔ ءُ رامین جست کُرت
 من چے زان آں۔
 تو زان ئے۔ کہ تو من ءَ مہر نہ کن ئے۔
ترا کئے گْوشت۔
 تئی دیم ءِ کرنچ۔ تئی عمل ءُ ھرکت مہناز پسو دات۔
 بلے من ترا لوٹ آں۔ کئے گْوش اِیت۔ کہ من ترا نہ لوٹ آں۔ تو منی جنین ئے۔
 بلے اے مردی ءُ جنینی ھنچش بیت۔ چشکہ تو ایشرا ھیال کن ئے۔ مہناز جست کُرت۔
 اچ ایشی گیش مردی ءُ جنینی چی یے بوت کنت۔ رامین جست کُرت۔
 تو ھمیشی ءَ مردی ءُ جنینی ھیال کن ئے۔ زانئے اولی شپ ءَ بگر تانکہ مروچیگیں روچ ءَ منی ءُ تئی درنیام ءَ یک دوری یے ھست۔ کہ من نہ زان آں کہ من ءُ تو مرد ءُ جنین ایں یا کہ۔ مہناز رامین ءَ چشکہ سوگہ کنان بوت۔ کہ آئی دراھیں مہر ءُ دوستی پوک ءُ بے سیت اتنت۔
کہ آ چہ بندات ءَ آئرا دوست نہ داشتگ اَت۔ بلے نوں کہ ھچ چیزے گْوشت۔ نہ کُرت۔ کہ چے پیم ءَ آ وتی دل ءِ حُب ءُ واھگاں گوں آئی پدّر بہ کنت۔
 اگاں من ترا مہر نہ کن آں۔ گُڑا تو پرچے پریشان ئے۔ رامین جست کُرت۔ ءُ مہناز پسو دیان بوت۔
 من چون پریشان مہ باں۔ پرچا کہ من زانگ لوٹ آں کہ من ءَ تو پرچے مہر نہ کن ئے۔
 بلے من ترا مہر کن ایں۔ مہناز۔ بلے من نہ زان آں کہ چے چیزے اچ تئی مہراں دارگ ءَ انت۔
 گُڑا تو ساف ساف بگْوش کہ تو من ءَ مہر نہ کن ئے۔
 من ایش ھم گْوشت۔ نہ کن ایں۔ رامین وت ءَ را راست کُرت۔ ءُ آئی دیم ءَ گوں ھر دوئیں دستاں گپت۔ ھنچش چشکہ کسے یک تاسے آپ وتی دستانی تہ ءَ گیرت۔
 ءُ پدا مہناز ءَ دروت گران بوت۔ ءُ آئی لُنٹاں چوس اِت۔ ءُ آئی بدن ءَ گوں لیب کنان بوت۔ ءُ پدا چشکہ آدم بہ بارت۔ مہناز ءِ بدن ءَ یلہ دات۔
 ترا منی مہرانی سر ءَ باور نہ یات۔ رامین جست کُرت۔ بلے چشکہ مہناز ءَ باور مہ یات یا چشکہ آئرا تسلہ مہ بیت۔ آ پسو دیان بوت۔
 من ءَ تئی دراھیں مہر عجب تورگ ءَ انت۔ من ترا پوہ نہ باں۔
 تو نہ زان ئے۔ کہ من زند ءَ یک لیوا ءُ یک چاپے ھیال کن ایں۔ رامین بشکھندگ آئرا جست کُرت۔ ءُ مہناز کھند اِت۔
 تئی اے چاپ ءُ تئی اے لیوا بگیر چہ یک جنین آدمے ءِ بدن ءُ ارواھ ءَ پوک انت۔
 کئے گْوش اِیت۔ رامین جست کُرت۔ ءُ آئی کلکاں مُشان بوت۔ ءُ مہناز گْوشت۔
 دنیا گْوش اِیت۔
 دنیا ءِ گْوشگ ءِ سر ءَ من ءَ باور نہ یات۔ دنیا ءُ منی ءُ تئی مردی ءُ جنینی ءِ ھیالانی تہ ءَ پرک ھست۔
 تو دنیا ءَ نہ منّ ئے۔
 من دنیا ءَ نہ منّ آں۔ من نہ منّ آں کہ مردی ءُ جنینی ءِ تہ ءَ ایوک ءَ مردم ءِ زند ءِ المیں ھُب ءُ واھگانی چاپ ءُ لیوا پوشیدگ ءُ چیر انت۔ منی ھیال ءَ زند ءِ چاپ ءُ لیوا بگیر چہ مرد ءُ جنین ءِ واھگاں ھم بوت۔ کن انت۔
 ءُ مہناز گْوشت۔ ایش بلکنا یک ھیالے ءِ تہ ءَ ھنچش بیت۔ بلے مرد ءُ جنینی ءِ تہ ءَ یک مہر ءُ یک گرمائشت ءُ یک ھُب ءُ لہڑگے بیت۔ کہ کس اگاں چہ مرد ءُ جنینی ءِ ھمے واھگ ءُ حُباں بے ھبر ءُ بے سما انت۔ گُڑا من نہ زان آں کہ آ چہ زند ءِ المیں لیوا ءُ المیں چاپ ءَ چہ واکب بوت کنت۔ من نہ زان آں کہ تئی لیوا ءُ تئی چاپ ءِ بُن ءُ سرچمگ چہ کُجا انت۔
 ءُ رامین گْوشت۔ تو پلاٹوٹک یعنے پلاطونی ءِ مہر بارو ءَ اِشکُتگ۔
 من اِنکس نہ ونتگ۔ مہناز گْوشت۔ ءُ وش بوت۔ کہ رامین اِنکس مُدت ءَ پد اولی وار گوں آئی اِنکس پہ حُب ءُ ھدوناکی گپ جنان بوتگ اَت۔ کہ آ ھمے باث ءَ دیم ءَ برگ لوٹ اِت۔
 گُڑا اے پلاطونی مہر چی یے۔
 ایش ایوک ءَ مہر انت۔ دوستی انت۔ ایشی تہ ءَ نہ مردے ھست۔ ءُ نیکہ جنین آدمے۔ زان ئے۔ اے مردی ءُ جنینی۔ ھما پلاطونی مہر ءَ چہ مردم ءَ زبہر کنت۔ اے درا ماشین ءِ پیم ءَ انت۔ مرد یک ماشینے۔ جنین یک مشینے۔ ھر دو چلان انت۔ روان انت۔ وھدے ماشین ءِ ٹیل ھلاس بوت انت۔ تو اے ماشین اوشت اِیت۔ بلے پلاطونی مہرانی تہ ءَ ٹیل نہ کُٹّ انت۔ ھلاس نہ بنت۔ ءُ ایش دائمیں مہرے۔
 ءُ ایشی تہ ءَ اگاں مرد ءُ جنین ءِ پرک نہ اَت۔ گُڑا ایش گوں مردی ءَ ھم بوت کنت۔
رامین نہ زانت کہ چے بگْوش اِیت۔ ءُ پدا گْوشان بوت۔
 دراھیں سوفی۔ چہ مولانا روم ءَ بگر تانکہ شمس طبریزی ءُ درا ھمے پلاطونی مہر ءِ تہ ءَ بوتگ۔ ایش چہ مرد ءُ جنینی ءَ بالاتریں مہرے۔ ایش ایوک ءَ زند ءَ یک لیوا ءُ یک چاپ ءُ یک دُہل ءُ سرنگے ھیال کنت۔ مرد ءُ جنینی ایشرا پائے بند کنت۔ ءُ بند اِیت۔ ءُ مرد آزات نہ مان اِیت۔ چے داتا صاحب ءَ حضرت جویری وتی جنین ءَ سہن نہ داتگ اَت۔
 ءُ مہناز ءِ چشکہ نا اُمیت بوت۔ گْوشت۔
 گُڑا تو پرچے من ءَ سیر کُرت۔
 من ءَ استالانی علم نیست۔ بلے ایش ھنچشی بوگی اَت۔
 بلے من ءَ راھے بگْوش۔ من کُجا بروآں۔
 ءُ رامین نہ زانت کہ چے بگْوش اِیت۔ پرچا کہ اے جست آئی زند ءِ یک اھمیں جستے اَت۔ ءُ مہناز
 بلکنا راست گْوشگ ءَ اَت۔ کہ نوں پرائی چے راھے پشت کپتگ اَت۔ ءُ مہناز وتی نامء گوں سہن ءِ ھرپ ءُ لوز ءَ مان آرگ نہ لوٹ اِت۔ کہ ایش ھم میارے اَت۔ ءُ دومی نیمگ ءَ رامین ءِ پوک ءُ بے سیتیں مہرانی تہ ءَ ھم چشیں چیزے نہ اَت۔ کہ آ آئی جنین بوتیں۔ پرچا کہ رامین زند ءَ یک لیوا ءُ یک چاپے ھیال کنان اَت۔ کہ آئی وتی پکرانی تہ ءَ۔ یعنے مہناز ءِ وتی پکرانی تہ ءَ اے ھبر ھم نہ نشت کہ مردی ءُ جنینی۔ ءَ ابید ھم زند یک لیوا ءُ یک چاپے اَت۔ ءُ رامین اے دروشم ءِ تہ ءَ چہ وتی جند ءِ کہول ءِ شازادگاں بلکنا چہ ایدگہ دنیا ءَ جتائیں مردمے اَت۔ کہ رامین ءِ ناگت ءُ ناگمانیں مہر ءُ جوشانی تہ ءَ کدی کدی مہناز ءِ دل نہ لوٹ اِت۔ کہ آ اے پکر جتیں ءُ پکرمندیں مرد ءَ یلہ بداتیں۔ کہ اگاں رامین ءِ گنوکی ءُ بے ساری ءُ بے راھیاں یک نیمگے ءَ ایر بکُرتیں۔ ءُ دومی نیمگ ءَ آئی بدن ءُ ارواھ ءِ سارتی ءَ آئی بدن نہ زان آں پرچے گوں مہناز ءَ سارت اَت۔ ایدگہ منتگیں چیزانی تہ ءَ رامین ءِ مٹ کس نہ اَت۔ کہ آ وتی ذات ءُ شخصیت ءِ تہ ءَ یک بے درور ءُ بے مٹیں مردمے اَت۔ کہ آئی زانت۔ آئی زند ءِ سرپدی۔ آئی زند ءِ تاریک ءُ تہاریں دمَگ ءِ بارو ءَ آگہی ءُ زانت ءُ آئرا مئے دور ءِ گم جتیں مردے جوڑ کُرتگ اَت۔ کہ اے گم جتیں مرد ھچ مذہب۔ ھچ راجی چاگردی راھبند ءُ ھچ شون ءِ تہ ءَ نہ اھت کُرت انت۔ کہ مردم نہ زانت کہ چشیں مردماں کسے چے پیم ءَ بہ چار اِتیں۔ چے پیم ءَ بہ چکاس اِتیں۔ ءُ چے پیم ءَ کچ ءُ کئیل بکُرتیں کہ چشیں گم زدگیں یا کہ گم جتگیں ہیرو مئے زند ءِ۔ المیہ ءُ مئے زند ءِ وشی۔ مئے زند ءِ مرگ ءُ مئے زند ءِ ھر دوئیں چیزاں ھور ءُ ھوار ءُ یکجاہ کُرت انت۔ کہ ایش ھچ نیکی ءُ بدی۔ جوانی ءُ ھرابی۔ شری ءُ گندگی ءِ درجہ بندی ءِ تہ ءَ نہ یات انت۔ کہ چہ نیکی ءُ چہ ھر بدی ءَ چشکہ بُرز ءُ بالا اتنت۔ کہ آیانی پکر ءُ ھیالانی آزاتی آیاں گوں ھچ چیزے نہ بست۔ ھچ چیزے ءِ پائے بند نہ کُرت۔ ءُ ھچ چیزے ءِ دیم ءَ وتی سر ءَ جہل نہ کُرت۔ کہ رابندرناتھ ٹیگور ءِ پیم ءَ چشیں مردمانی دنیا ھما دنیا اَت۔ کہ اد ءَ علم آزات اَت۔ ءُ اد ءَ ھیسی سر کسی ءِ دیم ءَ جہل نہ بوت۔
 بلے رامین وتی دور ءِ المیہ ءُ ڈکھانی جنوک اَت۔ آئی وتی زند چہ بندات ءَ یک المیہ یے اَت۔ کہ نوں مہناز ءَ گوں آئی یکجئی ءُ ھواری ءُ جنینی ءُ مردینی چشکہ آئرا زند ءِ گوں یک نوکیں چکاسے ءِ تہ ءَ گرپتار کُرتگ اَت۔ کہ آئی بازیں تضادانی تہ ءَ آئی سیر ءُ آروس گوں مہناز ءَ یک نوکیں تضادے اَت۔ کہ یک پُھردردیں تضادے اَت۔ کہ آئرا مہناز ءِ ارسانی شلگ ھم دوست نہ اَت۔ بلے دومی نیمگ ءَ آئراو تی جند ءِ ناپیلوی ءُ بے تکمیلی ءِ مارشت ھم پہ آرام ءَ نندگ ءَ نیشت۔ آنکہ آ مزنیں گناہ نہ کُرتگ اَت۔ بلے آ کسان سالی ءَ گْونڈ گْونڈیں گناہ آئرا وتی جند ءِ ذات ءِ بارو ءَ مُدام بے جار اَت۔ ءُ تکانسر کنان بوت۔ کہ وتی ذاتی تہلیں سرگْوستانی تہ ءَ آ زند ءِ دراھیں عکس ءَ ھمے سورت ءَ چار اِت۔ ءُ دیست ءُ آ وتی براس بامن ءِ ڈول ءَ نہ اَت۔ کہ آئرا راجدپتر ءِ تہ ءَ المیں راستی ءُ المیں جستانی علم بہ بیت۔ چی ءَ کہ رامین ءَ اے مارشت چہ وتی جند ءِ ذاتی سرگْوستاں بوتگ اَت۔ کہ زند یک مسکرا ءُ یک ملنڈے ءُ یک چاپ ءُ لیوایے اَت۔ کہ ایشی تہ ءَ المیں راستی نیست۔ ءُ آ زند ءَ یک چاپ ءُ دُہلے زانت۔ بلے آ گوں وتی دور ءَ۔ گوں وتی دور ءِ المیہاں ءُ گوں وتی دور ءِ ڈکھ ءُ درداں بندوک اَت۔ کہ آ اچ ایشاں وت ءَ را جتا ھم نہ کُرت۔ کہ نوں مہناز ءِ بدن ءُ ارواھ ءِ لوٹ ءُ گزرانی پیلو کنگ ھم آئی یک مزنیں دردے اَت۔ یا کہ آ مہناز ءَ مہ دستیں ءُ گوں آئی ھچ پیمیں تعلقداری ءُ نزینکی مہ بوتیں۔ بلے وھدیکہ نوں آ مہناز ءِ مرد بوتگ اَت۔ گُڑا آئرازند ءِ تہاریں دمَگ ءِ گیشتر مارشت بوتگ اَت۔ کہ زند ایوک ءَ یک مسکرا ءُ یک ملنڈ ءُ یک چاپ ءُ لیوایے نہ اَت۔ بلکنا زند بہشت ھم ھست اَت۔ ءُ زند دوزھ ھم ھست اَت۔
 ءُ زند ءِ دراھیں المیہ زند ءِ ہنگامیت ءُ نہ زانتی اَت۔ کہ کس نہ زانت کہ آئرا کئے پیدا کُرتگ اَت۔ ءُ پرچے پیدا کُرتگ اَت۔
اگاں کس نہ زانت گُڑا اے زند ءِ المیں لیکھ چے اَت۔
آ چاپ جنگ لوٹ اِت۔ آ لیوا کنگ لوٹ اِت۔ دُہل ءُ سرنگانی سر ءَ گواتی بوگ لوٹ اِت۔ بلے مہناز آئرا یک پیلوی ئیں مردی ءِ دروشم ءَ گندگ لوٹ اِت۔ کہ وتی بند ءِ واھگانی تہ ءَ آیک
 پیلوی ئیں سادارے درا بوتیں۔ وتی مہرانی تہ ءَ آ چو گلاب ءِ پُھلاں بٗو بداتیں۔ ءُ وتی نندگ ءُ پاد آھگ ءِ تہ ءَ آ یک ھیرو ءُ یک مزن نامیں مردے بوتیں۔ بلے آ نہ پیلو ئیں مردے اَت۔ ءُ نیکہ آ پیلوئیں ساھدارے اَت۔ بلکنا آ یک ھنچشیں ھستی ءُ وجودے اَت۔ کہ آئرا وتی تکمیل بکار اَت۔ پیلوی ءُ سرجمیں پیلوی بکار اَت۔ کہ اے سرجم ءُ پیلوئیں تکمیل چشکہ آئرا ھچ جاھے نظر آیگ ءَ نہ اَت۔
 پمیشا آئرا خان ساحب۔ وتی براس ءُ ایدگہ دراھیں شازادگانی گپ ءُ ھبر چٹ بے معنا تور اِت۔ ءُ آ وتی براس بامن ءَ ھم ملامت کُرت۔ کہ وتی دل ءِ تہ ءَ بلکنا بامن ھم ھمے مارشت ھست اَت۔ کہ چشیں معنایے نیست کہ آ ڈن ءَ ساڑی بہ بیت۔ بلے آ وت ءَ را گوں راجدپتر ءَ بندگ لوٹ اِت۔ کہ چہ یک کئیز ءُ بندی گری ءَ ھلاس آ وت ءَ را گوں قوم پرستی ءُ نیشنلزم ءِ سانکلاں بندگ لوٹ اِت۔ کہ وت ءَ را چہ زند ءِ المیں چاپ ءُ لیوا ءَ چشکہ زبہر کنگ لوٹ اِت۔
پدا آ مہناز ءَ دروت گران بوت۔ آ ھر دو تضادانی تہ ءَ واب شُت انت۔ مہناز ءِ چماں نمب ءُ ارس یک پیم ءَ آئی کلکاں درا بوت انت۔ وھدیکہ رامین وت ءَ را وتی دیم ءَ ملامت کنان اَت۔ ءُ زند ءِ المیں المیہ ءُ ڈکھ ءَ وتی دل ءَ مارشت کنان اَت۔
شال ءِ میش چین ءُ خزان ءِ بلگ ریچی ءِ موسم بنا بوتگ اَت۔ ءُ دْرچکانی پن کدی کدی یک یک ءُ کدی کدی دھنز ءُ مُجانی تہ ءَ چو ھور ءِ ترمپاں رِچان اتنت۔ ءُ لوڑانی بہر بوتگ انت۔ کہ گواتانی ھمے لوڑ ءُ مُج نہ زاناں ایشاں کُجام سروگ ءُ کُجام راہ ءُ کشک ءِ کنڈ ءُ کنک ءَ یکجاہ ءُ ھوار کُرت انت۔ کہ کس نزانت ءُ اگاں کسے زانت ءُ دیست گُڑا ایوک ءَ دْرچکانی ھمے زردیں ءُ ھشکیں پنانی کپگ ءُ گلولگ گلولگ ءَ گواتانی تہ ءَ بال کنگ اَت۔ کہ آیانی انجام ءُ آسر ءِ کسے ءَ را ھبر نہ اَت۔
 ءُ ھما روچی شام ءُ دیگر ءَ شازادگ رھمن ءِ بچ سلمان کہ آئرا خان صاحب یک رندی گوں وت لندن بُرتگ اَت۔ کہ آ تنے وھدی ھما روچاں یات کنگ ءَ اَت۔ نوں گوں وزیر دربار عظیم خان ءَ شال ءَ اھتگ اَت۔ کہ آیاں خان صاحب گوں مسلم لیگ ءِ سروکاں پہ گپ ءُ ھبر دیم داتگ اَت۔ کہ نوں خان صاحب وت کراچی ءِ رَوگ ءِ تیاری ءِ تہ ءَ اَت۔ کہ اد ءَ آ دراھیں نواب۔ سرداراں گوں بلوچستان ءِ باندات ءِ بارو ءَ گپ جنگ لوٹ اِت۔ ءُ اے مراگش ءَ خان صاحب لوٹائینتگ اَت۔ تانکہ وتی طاقت ءِ زور ءَ وفاق ءِ دیم ءَ پیش بہ دار اِیت۔ ءُ اے درگت ءَ آ وتی مردماں انگر آنگر دیم دیان اَت۔ تانکہ آ وتی گپّاں پہ طاقت ءُ زور ءَ بہ منّارین اِیت۔
 ءُ نوں ھمے درگت ءَ آ یک ٹولی ءِ خان بہادر عظیم خان۔ وزیر دربار ءِ سروکی ءَ شال ءَ دیم داتگ اَت۔ ءُ سلمان ءَ ھمراہ کُرتگ اَت۔
آپرے کار ءَ ولیعہد ءَ پرچے دیم نہ داتگ اَت۔ مہلوک جست کنان بوتگ اَت۔ بلے خان صاحب ءِ عادت اَت۔ کہ آ وتی جند ءِ بچ ولیعہد ءَ کدی وتی کارانی تہ ءَ ھوار گیجگ نہ لوٹ اِت۔ ءُ آ لوٹ اِت۔ کہ نوکیں ورنا چوکاں ھیل بہ دنت تانکہ آ حکومت ءِ راہ شون ءُ راھاں بزان انت۔ کہ آ پریشاں سک باور ءُ سکھت کنان بوت۔ چشکہ یک زمانگے آ اُستمان گل ءُ ایدگہ پارٹیانی سر ءَ باور کنان بوتگ اَت۔ کہ نوں آ اُستمان گل ءُ ایدگہ دراھیں کسان ءُ مزنیں قومی پارٹیاں اچ وت ءَ دورداشتگ اَت۔ ءُ اُستمان گل ءَ آ نوں دوست دارگ ءَ نہ اَت۔
 آ نوکیں ورنایاں دیم ءَ کنگ لوٹ اِت۔ تانکہ یک نوکیں نسلے پیدا بہ بیت۔ کہ آئی ءَ راہ ءُ رومائشتانی سر ءَ دیم ءَ برو انت۔
 ءُ اے نوکیں نسل ءِ سرخیل سلمان اَت۔ کہ ورنا۔ زیبا۔ ءُ علم زانتکارے اَت۔ کہ خان ءَ دیمتر ءَ اچ آئی بازیں اُمیت ءُ واھگ ھست اَت۔ سلمان ءُ خان بہادر عظیم خان وزیر دربار ایوان کلات ءِ تہ ءَ وتاک اتنت۔ کہ ایوان کلات شال ءِ باگ ءُ باگچہانی نیام ءَ اوشتوک وتی جاہ ءُ جلال ءُ وتی ھاکمی ءِ شان ءُ شرپاں پیش داران اَت۔ کہ گرماگ ءِ موسم ءَ خان گوں وتی کہول ءَ
ایوان کلات ءِ تہ ءَ گوازینت ءُ زمستان ءَ ڈھاڈر ءُ کچھی درشُت۔
 ءُ ایوان کلات ءِ معماری ءُ شان ءِ تہ ءَ شگرب ءُ مگرب ھر دوئیں دودمانانی ازم ءُ ھنر ھوار اَت۔ پمیشا پرنگی ھم ایشی تہ ءَ آیگ ءَ گوں ایشی سپت ءُ سنا کُرت انت۔ ءُ ھندوستانی ھم ایشرا دوست داشت کہ ایشی تہ ءَ اسلام ءِ دودمان ءِ عکس ھم ھوار اَت۔
 محمد علی جناھ۔ لارڈ ماونٹ بیٹن۔ جواھر لعل نہرو۔ ءُ برسغیر ءِ ایندگہ نامی گرامی ئیں سیاسی باسک ءُ سروک شال ءِ ایوان کلات ءِ تہ ءَ بازیں رندان گوں خان ءَ دیوان کُرتگ اَت۔ کہ تنے وھدی ایشانی یاتگیری ایوان کلات ءِ ھما دْرچکاں جنگ ءِ تہ ءَ درا بوت انت۔ کہ اے دْرچک نوں ھما نامی ئیں مردمانی گْوستگیں روچانی یاتاں دیان اتنت۔ کہ نوں اے دْرچک مزن بوتگ اَت۔ بلے آیانی یات ایوان ءِ کلات ءِ کْوھنگیں خدمتگاراں تنے وھدی یات اتنت۔ کہ اچ ایشاں یک پیریں خدمتگارے اَت۔ عالم خان تنے وھدی زندگ اَت۔ کہ آ محمد علی جناھ۔ جواھر لعل ءُ لارڈ مائونٹ بیٹن ءَ دیستگ اَت۔ کہ گوں آیوک ءُ رئوکاں گوں آیانی بابت ءَ گپ جت ءُ ایدگرانی گپّاں گوں دلگوش بوت انت۔ چشکہ عالم خان راجدپتر ءَ وتی چمانی دیم ءَ سر چست کنان چار اِتگ ءُ دیستگ اَت۔ ءُ ایدگہ چشکہ اچ ایشی وت ءَ را زبہر ھیال کنان بوت انت۔ کہ آ عالم خان ءِ پیم ءَ آنکہ راجدپتر ءَ نہ دیستگ۔ بلے راجدپتر ءِ بارو ءَ وتی پکر ءُ ھیالانی عکس ءُ امیج ءِ تہ ءَ بازیں چیزاں زانت انت۔ ءُ بازیں چیزانی بارو ءَ گیشتر سرپد بوت انت۔ کہ راجدپتر ءِ ھمے عکس۔ ھمے قوم ءُ مُلک ءُ نسل ءُ زاتانی در آھگ۔ بُرز بوگ۔ مزن بوگ ءُ گار ءُ زیان بوگ۔ سلمان ءِ واھگ ءُ ھُب اَت۔ کہ پمیشا وتی لندن ءِ سیل ءُ گرد ءِ وھداں آ ول ڈیورانٹ۔ ٹائن بی۔ ءُ بازیں دگہ نامی ئیں راجدپترنویسوکانی کتاباں بہا زُرتگ اَت۔ کہ ایش کراچی ءُ کلات ءِ تہ ءَ دست آیگ ءَ نہ اتنت۔ کہ نوں آ شاھی ماھل یا کہ ایوان کلات ءِ تہ ءَ یا کہ وتی بنگلہ ءِ تہ ءَ ایشاں ونت۔ ءُ کدی کدی خان صاحب ءِ مراگش ءَ نندوک آ راجدپتر ءِ بارو ءَ گپ جت۔ ءُ خان صاحب ھمے ورنا ءِ گپّاں پہ دلجمی گوشداران بوت۔ کہ خان صاحب ءَ اچ ایشی
 بازیں اُمیت ءُ واھگ ھست اَت۔
 سلمان ءُ بامن کراچی ءَ یکجاہ ونتگ اَت۔ بلے سلمان ءُ بامن ءِ راجدپتر ءِ بارو ءَ جتا جتائیں پکر ءُ ھیال اتنت۔ کہ بامن بنی آدم ءِ راجدپتر ءَ ھما آئیڈل ءِ چیر ءَ کُرت۔ کہ اے آئیڈل گندگ ءُ اِشکنگ ءَ مردم ءِ ایدگہ مارشتانی تہ ءَ نہ یات۔ بلے اے آئیڈل چشکہ ھست اَت۔ کہ چہ مردمانی چماں چیر اَت۔ بلے اے دراھیں راجدپتر ءِ مھرک ءُ سبب اَت۔ کہ ایش یک عقل ءِ کُلے یا کہ دنیا ءِ وتی ارواھ اَت۔ کہ دنیا زانگ ءُ سرپد بوگ لوٹ اِت۔ ءُ دنیا تنے وھدی ھر چنت کہ دیم ءَ شُتگ اَت۔ گُڑا بزان آ ھمے ارواھ ءُ ھمے ھیال ءُ آئیڈیا ءِ یک مادی عکسے اَت۔ کہ ایش مادی ھم ھست اَت۔ ءُ ایش ارواھی ھم ھست اَت۔ کہ ایوک ءَ ایش ارواھے نہ اَت۔ ءُ ایوک ءَ ایش مادھے ھم نہ اَت۔ بلکنا ھمے ھر دوکانی ھوار سواری راجدپتر ءِ دیم ءَ کنزگ ءُ جنزگ ءِ علت ءُ سبب اَت۔ کہ بلکنا گُڈّ سر ءَ ایش چہ یک ھیالے پیدا بوتگ اَت۔ کہ کور ءُ زُبنیں مادیت پرستی چشکہ بامن ءِ وتی ذات ءُ زانشت ءَ مئل نہ داشت تانکہ ایشی تہ ءَ ارواھ ءِ گنجائشت مہ بوتیں۔ ءُ اے ارواھ بامن ءِ ھیال ءَ مذہبی ارواھے نہ اَت۔ بلکنا دنیا داری ءُ دنیا ءِ ارواھے اَت۔ یا کہ بنی آدم ءِ جمعی زوھد ءُ کوشستاں چہ اے ارواھ دراھتگ اَت۔ کہ راجدپتر ءِ گاڑی ءَ دیم ءَ ھلینان اَت۔
 ءُ بامن وتی جند ءِ راجدپتر ءَ ھم ارواھ ءُ مادہ ءِ ھوار سواریں جُہد ءِ تہ ءَ چار اِت۔ کہ آئی ھیال ءَ آ پمیشا پُشت اتنت۔ کہ آ مادی جاورانی تہ ءَ پد ءُ پُشت اتنت۔ وھدیکہ دنیا اچ ایشی دیم ءَ شُتگ اَت۔ چی ءَ کہ مادی دروشم ءِ تہ ءَ دیم ءَ شُتگ اَت۔ ءُ بامن کرار کرار ءَ پوہ بوان ءُ سرپد بوان اَت۔ کہ آیانی وتی جمعی جُہد چہ کُلاں گیش اھم اَت۔ کہ اے جُہد علم ءُ زانت ءُ سرپدی ءَ بگیر نا ھچ اَت۔ ءُ اے جُہد ءِ دیم ءَ برگ ءِ تہ ءَ ایوک ءَ سگّ۔ علم زانت۔ ءُ ایمنی بکار اَت۔ کہ پروش ءُ پروشکاری ءُ تشدد ایشرا پُشت ءَ بُرت دیم ءَ نہ بُرت۔ چہ جائیکہ تشدد۔ ءِ ھاتر ءَ ھر چنت کہ دلیل ءُ دلائل بیاتین انت۔ بلے بامن راجدپتر ءِ دیم ءَ روگ ءَ ایوک ءَ سگّ۔ زانت۔ علم ءُ ایمنی
 ءِ تہ ءَ چار اِت۔ ءُ دیست کہ ایدگہ درا برباتی ءُ تباھی ءِ راہ اتنت۔
 ءُ سلمان دومی نیمگ ءَ راجدپتر ءَ شخص ءُ یک ھیرو ءُ مزن زانتے ءِ کارستانی گْوند اِت۔ بامن ءُ آئی درنیام ءَ اے درگت ءَ بازیں باث بوت انت۔ کہ چے راجدپتر ءِ مھرک۔ علت ءُ سبب مادی اتنت۔ چے ارواھی اتنت۔ یا کہ ایش مادہ ءُ ارواھ ءِ ھوارسواری ءَ چہ پیداک اَت۔ یا چشکہ سلمان ءِ ھیال ءَ ایش ایوک ءَ مزن ءُ مستریں مردمانی دستانی کارستانی اَت۔
 ءُ سلمان ءِ ھاتر ءَ خان بلوچانی آئیڈل اَت۔ کہ اچ ایشی گیش آئیڈیل چشکہ دگہ کس نہ اَت۔ ءُ اگاں کس دگہ طاقت ءُ زورے ھست اَت۔ گُڑا ایش ھدااَت۔ بلے راجدپتر ءِ تہ ءَ چہ ھلاکو خان۔ چنگیز خان۔ نپولین۔ ءَ بگر تانکہ ٹیلر دراہ ھما مردم اتنت۔ کہ آ راجدپتر ءِ راہ ءُ کشک ءَ پدّر کُرتگ اَت۔ یا کہ تباہ ءُ بربات کُرتگ اَت۔ بلے آیانی تہ ءَ چشکہ ھمے لائکی ءُ گشاد ھست اَت۔ کہ آ چیزانی کشک ءُ راھبنداں بدل کُرت انت۔ ءُ نوں خان صاحب سلمان ءِ ھمے وابانی آئیڈل اَت۔ کہ آئی بنجاھی درجگ ءِ سبب ءَ آیانی شناست ھست اَت۔ نہ کہ ایش نیست اَت۔
 ءُ خان ءِ بنجاھی درجگ ءَ مُدام سردار نہ منّ اِتگ اَت۔ ءُ مُدام آیانی راجدپتر ءِ تہ ءَ خان ءُ سردرانی یک کشّ ءُ بگیرے۔ یک جنگ ءُ میڑے ھست اَت۔ کہ ھست اَت۔ کہ ایش چہ ھما زمانگاں جاری ءُ ساڑی اَت۔ وھدیکہ ھبدمی قرن ءِ تہ ءَ خان بلوچستان ءُ بلوچ ڈیھ ءِ ھاکم بوتگ اَت۔ چی ءَ کہ بلوچانی راجی زند مُدام چہ سوشل یعنے راجی بدل سدلی ءَ چہ زبہر بوتگ اَت۔ کہ ایشی سبب وت بلوچ راج ءِ قدامت پسندی۔ بے علمی ءُ بے زانتی ءُ چہ دنیا ءَ جتائی ءِ سبب ءَ بوتگ اَت۔ کہ اد ءَ اچ وھدے سوشل چینج یعنے چاگردی بدل سدلی یے نہ اھتگ اَت۔ ءُ کْوھنگیں راجی چاگرد ءِ تہ ءَ سردار ءِ درجگ ءُ ھیثیت وتی جاہ ءَ برجاہ ءُ سلامت۔ اوشتاتگ اَت۔ کہ پرنگی سرداراں پہ بہا زورگ ءَ پد گیشتر دلجم بوتگ اَت۔ کہ آیانی ھاکمی ءَ کسے چیلنج نہ کُرتگ اَت۔ ءُ آ سیاہ ءُ اسپیت ءِ واجہ ءُ واھند بوتگ اَت۔ وھدیکہ بلوچ وتی کْوھنگیں راھبندانی سر ءَ پہر بندان وتی زند ءَ گوں زمین ءُ ڈگار ءَ لِچوک گْوازینتگ اَت۔ کہ کدی کدی آ بُرز بال کنگ ءِ پکر نہ جتگ اَت۔
 سلمان ءَ اُمیت ھست اَت۔ کہ نوں خان ءِ جُہد ءُ زوھد ءَ پد بلکنا یک وارے دوارگ خان ءِ مقناطیسی شخصیت دنیا ءِ دراھیں بلوچاں یکجاہ ءُ ھواربہ گیج اِیت۔ ءُ یک نوکیں سوب ءُ روچے ءِ بندات ءَ بہ کنت۔
 ءُ سلمان دراھیں شازادگانی تہ ءَ بلکنا اولی شازادگ اَت۔ کہ آ خان ءِ پُشتی وانی ءَ گوں یک پکر ءُ نظریہ یے ءَ دیم ءَ برگ لوٹ اِت۔
 انوں خان صاحب آئرا شال ءَ دیم داتگ اَت۔ کہ آ گوں مسلم لیگ ءِ باسکاں گوں ڈیھ ءِ بارو ءَ یک جست ءُ پدے بہ کُرتیں چی ءَ کہ برسغیر ءِ دو مزنیں سیاسی ٹولی۔ کانگریز ءُ مسلم لیگ ھندوستان ءِ بہر ءُ بانک ءَ مذہب ءِ بنیاتانی سر ءَ کُرتگ اَت۔ کہ ھندوستان ءِ کتب روکپتی دمَگ ءِ مسلمان ٹکاں پاکستان ءِ تہ ءَ ھوار کُرتگ اَت۔ ءُ بلوچستان دمَگ ءِ مردم اے دمانی تہ ءَ وتی یک آزاتیں ھیثیتے داشت انت۔ کہ تنے وھدی آئی ھر چنت کہ معاھدگ ءُ ایگریمنٹ بوتگ اَت۔ گُڑا یک آزات ءُ جتائیں ملکے ءِ ھیثیت ءَ گوں پرنگیاں بوتگ اَت۔ کہ اے معاھدگ ءُ ایگریمنٹاں ھر وھد ءَ نوک نوک سر کنگ بوتگ اَت۔ بلے ایشانی یک راجدپتری درجگ ءُ اھمیتے ھست اَت۔ کہ رند ءَ وھدے پاکستان ءُ ھندوستان جوڑ بوتگ اَت۔ گُڑا اے معاھدگ ءُ ایگریمنٹاں کس نہ منّ اِتگ اَت۔ ءُ یک پرکایے ھیال کنان گواتانی تہ ءَ بال داتگ اَت۔ ءُ خان وتی نزوری۔ کم دستی ءُ بے طاقتی ءَ پد گوں نوکیں مُلک ءَ الھاق کُرتگ اَت۔ کہ ایشی تہ ءَ ھچ شکے نیست اَت۔ ءُ خان ایشرا وتی یادداشتانی تہ ءَ وت نوشتہ کُرتگ اَت۔ کہ دیوان عام ءُ دیوان خاص ءِ پیسلہاں ابید آ نوکیں مُلک ءِ تہ ءَ ھور ءُ ھوار بوتگ اَت۔ کہ نوں اے ڈیھ یک مسلمان مُلک ءِ بہرے اَت۔ کہ آ چہ ھندو ھندوستان ءَ جتا بوتگ اَت۔
 ءُ نوں کہ یک وارے پدا مسلمان پاکستان ءِ تہ ءَ پروش ءُ سیاسی چست ءُ ایرے پاد اھتگ اَت۔ گُڑا خان صاحب اچ ایشی چشکہ پائدگ چست کنگ لوٹ اِت۔ ءُ انوں ھما دراھیں ھلاکہ ءُ ھندانی وتی ونڈ ءَ لوٹان بوت کہ انگریز ایشرا بلوچستان بہر کُرتگ اَت۔ کہ ایشی تہ ءَ سندھ ءُ پنجاب ءِ ھند ءُ ھلاکہ ھوار اتنت۔ ءُ خان صاحب اے گرانی ءَ دیم ءَ ودینگ ءُ برگ لوٹ اِت۔ تانکہ وفاق ءَ گوڈانی سر ءَ جہل بہ کنت۔
 بزاں خان صاحب یک وارے پدا بلوچانی آئیڈل بوگ ءِ واب گندان اَت۔ ءُ اے واب ءِ تعبیر ءِ ھاتر ءَ آ کراچی ءَ یک دیوانے ھم لوٹ اِتگ اَت۔ کہ زوت اڈ دَیگ بوگ ءَ اَت۔ بلے اچ ایشی ساری آ وتی گپ ءُ تران ءَ گوں وتی دوست ءُ دژمن ھر دوکاں کنگ لوٹ اِت۔ کہ آئی وزیر دربار خان بہادر عظیم خان ءُ ناکو زھتک سلمان اے درگت ءَ شال ءِ ایوان کلات ءَ وتاک بوتگ اَت۔
 وتی شپ ءُ شام ءَ گْوازینگ ءَ پد دومی سُہب ءَ آ شال ءِ میونسپل کمیٹی ءِ دپتر ءَ گوں مسلم لیگ ءِ سروکاں گوں نند ءُ نیاد پہ در کپت انت۔ کہ آیاں خان صاحب ءِ یک شورلٹ کارے زُرتگ اَت۔ ءُ چہ ریذیڈنسی ءَ نزینک گْوزان لیاقت پارک ءِ بُن ءَ بُرز۔ بز ءُ سوزیں دْرچکانی نیام ءَ جہل کُرت۔ کہ ھموداں کہ میونسپل کمیٹی ءِ دپتر اَت۔ کہ اچ اوداں بلکنا اولی وار مسلم لیگ ءِ سروک پاکستان ءَ گوں الھاق ءِ کلوہ ءُ پیگام ءَ تار ءِ سر ءَ دنیا ءَ داتگ اَت۔ کہ اے وھدے خان ءَ بندی کنگ بوتگ اَت۔ ءُ پئوج دراھیں ڈیھ ءِ جاوراں وتی دست ءَ گپتگ اَت۔ کہ اچ ھما روچاں پد یک نوکیں نوبتے پاد اھتگ اَت۔
 ءُ میونسپل کمیٹی ءِ ھما مردماں چہ بلکنا بازیں مردم تنے وھدی زندگ اتنت۔ آ تھریک پاکستان ءِ تہ ءَ بہرزرتگ اَت۔ کہ ایشانی تہ ءَ وکیل۔ فاروق۔ گدارنویس اطہر زمان۔ ارباب غلام رسول۔ اھوالکار محمد بیگ۔ ءُ ٹرانسپورٹر مومن خان ھوار اتنت۔
 ءُ نوں وکیل فاروق گوں وتی مزنیں دیم ءُ سہریں کلکاں گیٹس پوش اِتگیں پتلون ءُ گوں ھیٹے ءَ نندوک۔ وزیر دربار ءُ شازادگ سلمان ءِ دیم ءَ پاد اھت ءُ آیاں گوں دست دات کہ ادا گدارنویس اطہر زمان۔ محمد بیگ ھوالکار۔ ءُ ٹرانسپورٹر مومن خان نشتگ اَت۔ ءُ دیوان ءَ محمد علی جناح ءِ یک مزنیں عکسے جنوک اَت۔
 وکیل فاروق وتی مزنیں جسگ ءُ بدن ءَ سُرینان شازادگ سلمان ءَ چہ خان صاحب ءِ سھت ءُ جان دراھی ءِ بارو ءَ تران کنان بوت۔ ءُ خان صاحب ءِ مزنیں سپت ءُ سنا کُرت۔ ءُ ھماروچاں یات کُرت۔ وھدے خان ساحب۔ ڈھاڈر ءِ تہ ءَ مُلک ءِ جوڑ کنوک واجہ کار محمد علی جناح ءُ آئی گہار فاطمہ جناح ءَ سہرانی تہ ءَ تول ءُ کئیل کُرتگ اَت۔ ءُ پدا خان صاحب ءِ لوگی ءِ ھواری ءِ بالی گراب ءِ تہ ءَ سوار چکران بوتگ اَت۔ کہ وت وکیل فاروق ھما دمان ءَ ساڑی اَت۔ ءُ آ اے راجدپتری واقعہ ءَ تنے وھدی یات کنان اَت۔
 پدا فارق وکیل وتی سنگتانی پجاروکی ءَ گوں شازادگ ءُ گوں آئی وزیر دربار عظیم خان ءَ کنائینت کہ فاروق وکیل ءِ گپتار ءَ اے ھما سرمچار اتنت۔ کہ آ پاکستان ءَ جوڑ کُرتگ اَت۔ کہ مسلماناں چہ ھندواں جتا کُرتگ اَت۔ کہ بہ گُپتارء آئی۔ اگاں اے مردمانی جُہد مہ بوتیں۔ گُڑا پاکستان بلکنا جوڑ مہ بوتیں۔
 سلمان اے واجہ کاراں ھورت ھورت چاران بوت۔ کہ وت خان صاحب وت ءَ را ھندوستان ءِ مسلمانانی مزنیں ھمدردے ھیال کُرت۔ ءُ آ وت دراھیں راجدپتر ءُ ھندو ءُ مسلمانانی رنگ ءِ تہ ءَ چار اِت۔ ءُ چہ محمد علی جناح ءِ شخصیت ءَ سک متاثر اَت۔ ءُ آئرا پاکستان ءِ یکتا ءُ ایوکیں جوڑ کنوک شُمارکُرت۔ کہ اگاں محمد علی جناح مہ بوت ایں۔ گُڑا پاکستان ھم نہ بوت۔ پمیشا خان صاحب محمد علی جناح ءَ مزنیں شان ءُ شرپے دات کہ آئی ھیال ءَ اگاں محمد علی جناح زندگ بوتیں۔ گُڑا بلکنا گوں بلوچستان اے ڈول ءَ مہ بوتیں۔ کہ نوں چشکہ بوگ ءَ اَت۔
 ءُ خان صاحب ءَ مسلم لیگ ءِ بنداتی لیڈر شپ ءَ گوں ھچ بدواھی نیست اَت۔ کہ آئی ھیال ءَ پدا وھدے جاگیردار ءُ مُپاد پرستیں طبقہ دیم ءَ اھت انت۔ تو جناح ءِ واب راڈ راڈ بوت انت۔
 ءُ سلمان خان صاحب ءِ ھمے فلسفہ ءَ منّ اِت۔ کہ نوں ھم آئرا وتی مسلمان بوگ ءِ سر ءَ پہر اَت۔ کہ آ کلات ءِ تہ ءَ دگہ ازمے نہ لوٹ اِت۔ بلکنا آ خان صاحب دراھیں بلوچانی ھاکمی ءِ گپّاں جت گُڑا یک مسلمان بلوچستان ءِ واباں گندگ ءَ اَت۔ کہ اد ءِ شریعت ءَ قانون برجاہ دارگ بوت۔ کہ ساری ءَ خان صاحب ءِ عدالتی انساف ءِ راھبند شریعت ءِ سر ءَ اتنت۔ کہ قاضیانی عدالت دراھیں کلات اسٹیٹس یونین ءِ تہ ءَ اڈ دَیگ بوتگ اَت۔ وھدیکہ فوجداری دعویانی پیسلہاں قبیلہ ءِ جرگہ کنان اتنت۔ ءُ مجلس شوریٰ ءِ پیسلہ گُڈی ئیں ھیثیت حاصل اَت۔ کہ نوں ون یونٹ ءَ پد نوکیں قانوے آیان اَت۔ ءُ خان صاحب پمیشا ون یونٹ ءِ بدواہ اَت۔ کہ آئی وتی نظام ءُ راھبندانی بدل بوگ ءَ اتنت۔ کہ کلات ءِ اسٹیٹس یونین ءَ کوئٹہ۔ کلات ریجنانی تہ ءَ بہر ءُ بانک کنگ بوتگ اَت۔
 سلمان تھریک پاکستان ءِ سروکاں گوں وتی گپ ءُ تراناں بناکُرت۔ وھدے وکیل فاروق اچ آئی جست کنان بوت۔
 خان صاحب چے لوٹ اِیت۔ وھدے مسلمان آزات بوتگ۔ یک نوکیں ملکے ٹاھینگ بوتگ۔ یک نوکیں روچے ٹِک داتگ۔ گُڑا چے ایش مئے سر ءَ پرز نہ انت۔ کہ ما شپ روچ کار بہ کن ایں ءُ اے مُلک ءَ شر بہ کن ایں کہ اد ءَ اسلام ءِ نام ءُ توار بُرز بہ بیت۔ اد ءَ اسلام ابدی ئیں قانون یعنے شریعت بہ بیت۔ انساف بہ بیت۔ کہ اسلام ءِ راجی انساف ءُ نیکہ سرمایہ دار ءُ نیکہ سوشلسٹ راج پیول کُرت۔ کنت۔ کہ اسلام دنیا ءِ نجات ءِ سیمی راہ انت۔ سرمایہ دارانہ نظام ءُ سوشلزم ھر دو ناکامیاب ءُ بے سوب بوتگ انت۔ کہ نوں ایوک ءَ اسلام بیرک ءِ چیر ءَ چیز دیم ءَ رو انت۔ اد ءَ دگہ اِزم ءِ گنجائشت نیست۔ برسغیر مسلماناں جتائیں مُلک چہ ھدائی نیمگ ءَ یک معجزگے ءَ کم نہ اَت۔ مارا ھدائی شُکر کشگی انت۔ کہ مارا یک آزاتیں اسلامی ملکے دست کپتگ اَت۔ آنکہ مئے دژمن باز انت۔ بلے مارا تنظیم۔ اتھاد ءُ یقین مھکم ءَ گوں دیم ءَ روگی انت۔ کہ مئے قائد اعظم ءِ پرمان ءُ پرمات ھمیش انت۔
 بلے من نہ زان آں کہ خان صاحب دگہ چے لوٹ اِیت۔ چے مارا وتی اے قبائلی راجی زند ءَ بدل کنگی نہ انت۔ ما خان صاحب ءِ منّت وارایں کہ آ وتی ڈیھ ءِ الھاق ءَ گوں پاکستان ءَ کُرتگ۔ ءُ آئی ھبر مئے چماں۔ بلے بچار چشیں بے ڈولیں لوٹانی معنا چے کہ بلوچ یکجاہ بہ بنت۔ پرچے۔ مروچی اسلام ءِ تہ ءَ ما درہ یکے ایں۔ چہ چاگی ءَ بگر تانکہ چٹاگانگ۔ ما یکے ایں۔ مسلمان۔ ون یونٹ۔ متلب اکائی۔ یک جان۔ یک بدن۔ یک نپس یک ارواھ۔ اسلام عدل ءُ مساوات ءِ پیگام ءَ دنت۔ اسلام ءِ تہ ءَ وطن۔ رنگ۔ نسل۔ مُلک ءُ ھلاکہ ءِ پرک زیان بنت۔ ءُ توھید۔ رسالت۔ ءُ قیامت ءِ بنیاتی ئیں راھبندانی سر ءَ وتی زند ءِ پیسلہاں کن انت۔ گُڑا خان صاحب اچ ایشاں جتا چے لوٹ اِیت۔
 ءُ وکیل فاروق وتی ھبراں دیم ءَ بران گْوشان بوت۔ بلے یک اسلامی مملکتے ءِ تہ ءَ بلوچانی یکجئی ءِ متلب چے انت۔ نوں ون یونٹ ءِ تہ ءَ روٹکی ءُ روکپتی پاکستان ءِ ھیال ءَ بگیر دگہ چے بوت کنت۔ ءُ خان صاحب ءِ اے ھیال ھم عجب انت۔ کہ آ سندھ ءُ پنجاب ءِ ھما ھندانی بہر ءُ بانک ءَ لوٹ اِیت۔ ءُ آیان گوں بلوچستان ءَ یکجاہ کنگ لوٹ اِیت۔ کہ آ نوں ون یونٹ ءِ تہ ءَ یک بہرے بوتگ۔ دراھیں روکپتی پاکستان یک بہرے۔ ءُ ایدگہ بہر اچ اوداں ھزار میل دور روٹکی پاکستان انت۔ کہ ایشی دومی بہر انت۔ کہ اے نیام ءَ دگہ ھچ چیزے نیست۔ گُڑا خان صاحب چے لوٹ اِیت۔ آنکہ خان صاحب ءِ ھبر ءُ لوٹ مئے چمان بلے ایشی تہ ءَ گنجائشتے بہ بیت۔ کہ مردم ھبر ءَ دیم ءَ بہ بارت۔
 سلمان ءُ وزیر دربار عظیم خان وکیل فاروق ءِ ھبراں گوشداران بوت۔ کہ آئی گپانی تہ ءَ یک راستی ءُ یک حقیقت پسندی یے ھست اَت۔ بلے خان صاحب اے حقیقت پسندی ءَ پہ وتی یک پیگورے زانت پرچا کہ آئراچشکہ دروہ دَیگ بوتگ اَت۔
 ءُ سلمان نوں خان صاحب ءِ ھمے ھیالاں مارشت کنان گْوشت۔
 خان صاحب الھاق ءَ منّ اِتگ۔ خان صاحب واجہ کار محمد علی جناح ءَ وتی سروک ءُ برسغیر ءِ مسلمانانی سروک گْوش اِیت۔ بلے خان صاحب گْوش اِیت۔ کہ اے مُلک چشکہ آ مُلک نہ انت۔ چشکہ ایشی وابان واجہ کار محمد علی جناح دیستگ۔ کہ اے دگہ ملکے اَت۔ کہ ایشی تہ ءَ کسانیں قوم وت ءَ را عیب درا۔ جہل۔ ءُ گیر محفوظ ھیال کنان اتنت۔ کہ نوں اے مُلک ءِ تہ ءَ آیاں وتی جند ءِ شناست ءِ ویل درپیش اَت۔ کہ خان صاحب دگہ ھچ نہ لوٹ اِت۔ ءُ نیکہ اے مُلک ءَ پروشگ لوٹ اِیت۔ ءُ نیکہ جتائی لوٹ اِیت۔ بلے آ وتی ھما دراھیں ھند ءُ ھلاکہاں یک وارے پدا یکجاہ کنگ لوٹ اِت۔ کہ آ پرنگیاں چہ پیش بلوچستان ءِ بہر اتنت۔ کہ رند ءَ چہ بلوچستان ءَ جتا کنگ بوتگ اَت۔ ءُ سندھ ءُ پنجاب ءِ بہر جوڑ کنگ بوتگ اَت۔ کہ نوں ایشاں ھوار سواری ءَ چے گناھے اَت۔
 ءُ گدارنویس اطہرزمان گْوشان بوت۔
 بلے اے گیر منطقی ئیں لوٹے۔
 ایشی تہ ءَ گیر منطقی ھبرے چے انت۔ وزیر دربار عظیم خان گْوشت۔ ءُ مومن خان پسو دات۔
 بابا۔ انوں اے مُلک ءَ شُمارا منّگی کپ اِیت۔ نوں گْوستگیں روچانی یاتاں شُما بہ شموش اِت۔ نوں پاکستان ءِ یک اکائی روٹکی۔ ءُ روکپتی پاکستان ءُ ما دراہ مسلمان ایں ءُ اد ءَ دراہ اسلام ءَ بگیر دگہ ھچ چیزے شُمار نہ بیت۔ خان صاحب بختاور واب گند اِیت۔
 ءُ وکیل فاروق کھندان ءَ جست کُرت۔ خان صاحب ءِ کراچی ءِ بلوچ کانفرنس ءِ متلب چے انت۔
 خان صاحب وتی قوم ءَ یکجاہ کنگ لوٹ اِیت۔ وزیر دربار عظیم خان ءَ گْوشت۔ ءُ گدار نویس اطہر زمان گْوشان بوت۔
 کئی ھلاف ءَ۔
 کسی ءِ ھلاف ءَ نہ۔ سلمان پسو دات۔
گُڑا ایشی چے متلب انت۔ کہ بلوچ یکجاہ بہ بنت۔ ایش تو یک ریاست ءِ تہ ءَ یک دگہ ریاستے ءِ ھیال انت۔ کہ کسے ریاستے۔ یک دگہ ریاستی ءَ نہ منّ اِیت۔
 بلے ما وتی شناست ءَ ھمے مُلک ءِ تہ ءَ لوٹ ایں۔ ما اے مُلک ءَ پروشگ نہ لوٹ ایں ءُ اچ ایشی جتا بوگ نہ لوٹ ایں بلے ما وتی جند ءِ وت واجہی ءَ ھمے مُلک ءِ تہ ءَ لوٹ ایں۔ گُڑا چے ایش ھمے جرم ءُ گناھے۔
سلمان ءِ گپانی تہ ءَ یک ترندی یے مان اَت۔ بلے ترندی ءِ تہ ءَ یک منطقے اَت۔ کہ وکیل فارق ایشرا یات داشت ءُ یکدم نرم بوان گْوشت۔
 شُمئے حق ھست کہ شُما اے مُلک ءِ تہ ءَ ھم بروبری ءَ گوں زندگ بہ بئت۔ من زان آں کہ ما اے مُلک ءِ تہ ءَ یک مزنیں بہرے ایں۔ کہ ایشرا منگی کپ اِیت۔ بلے نوں اے نوکیں جاور ءُ اوستانی تہ ءَ خان ءِ لوٹ ءُ گذر باز عجب انت۔
 ءُ سلمان کھند اِت۔ شُما مارا دَیگ ھم لوٹ اِت۔ ءُ اچ ما پُلگ ھم لوٹ اِت۔ مارا ھمے مارشت بیت۔ تانکہ ما وت ءَ را گوں اے مُلک ءَ ھوار نہ کن ایں ءُ اے مُلک مارا ھوار نہ کنت۔ مئے نا اُمیتی ءِ مارشت مُدام مان اِیت۔ ءُ من وت ءَ را پاکستانی یے ھیال کن آں۔ من خان ءِ فلسفہ ءِ سر ءَ گوں مُلک ءَ بوگ لوٹ آں اگاں شُما مارا وتی بہر ھیال بہ کن اِت۔
 شُما مئے بہر اِت۔ شُما مئے برات اِت۔ ما شُمارا چون جتا کُرت۔ کن ایں۔
وکیل سلمان ءُ وزیر دربار ءَ سکھین دیان بوت۔ ءُ پداسلمان گُڈّ سر ءَ جست کُرت
 ما لوٹ ایں کہ شُما مئے اے کلوہ ءَ وفاق ءَ سر بہ کن اِت۔ کہ مئے ھما دراھیں ھلا کہ کہ پرنگیانی زمانگ ءَ پُلگ بوتگ انت۔ مارا دَیگ بہ بنت۔
 ءُ وکیل بشکھندگ بوت۔ بچار نوں شُمارا۔ خان ءَ ایدگہ بلوچاں سرجم بوگی انت۔ کہ آیانی باندات گوں اے مُلک ءَ بندوک انت۔ ءُ آیاں ھمے مُلک ءِ تہ ءِ بہر ءَ پیش دارگی انت۔ کہ بگیر
اَچ ایشی دگہ ھچ راھے پشت نہ کپتگ۔
 بلے من اے مُلک ءِ بہر بوگ لوٹ آں۔ پرچا کہ اد ءَ من مزن بوتگ۔ من ایشی اسکولانی تہ ءَ ونتگ۔ من ایشی بیرک ءَ سلام کُرتگ۔ ءُ ایشی ترانہ ونتگ۔ بلے بازیں مردم ھست انت۔ کہ دگہ پیم ءَ ھیال کن انت۔ گُڑا الم انت۔ کہ اے مُلک ءِ تہ ءَ دراھاں گوں یک چم ءَ چارگ بہ بیت۔ ءُ ما لوٹ ایں کہ مسلم لیگ خان صاحب ءِ بلوچ کانفرنس ءِ تہ ءَ بہر بزور اِیت۔ تانکہ مئے سکھین ءُ یکین برجاہ بہ بیت۔ کہ خان صاحب ءِ واھگ ھمیش انت۔ ءُ ما آئی ءِ کلوہ آئورتگ۔
کس ھبر نہ دات۔ ءُ پدا وکیل گْوشت۔ کہ وتی گپ ءُ تران ءِ تہ ءَ آورت انگریزے زانگ بوت۔
 ما ترا ھال دئیں۔
 ءُ پدا سلمان ءُ وزیر دربار پاد اھت انت۔ کہ میونسپل کمیٹی ءِ ماڑی ءِ سر ءَ دنیا ءِ دومی مستریں اسلام مُلک ءِ سبز ءُ نوک استالیں بیرک گوات ءِ تہ ءَ بال کنان اَت۔ ءُ سلمان ءَ ھیال اھت کہ راستی پاکستان دنیا ءِ نکشہ ءِ سر ءَ یک راستی ءُ یک حقیقتے اَت۔
خان میر احمد یار خان زند ءِ تہ ءَ کدی وت ءَ را اِنکس نزور۔ لاچار۔ بے وس ءُ واک ءُ تانا ھیال کنگ ءَ نہ اَت۔ چشکہ آ وتی شاھی ماھل ءُ ماڑی ءِ تہ ءَ انشپی وت ءَ را یک تانا ءُ ایوک ھیال کنان اَت۔ کہ بلکنا وتی راج ءُ چاگرد ءِ تہ ءَ آ چہ کُلاں تانا ااَت۔ چشکہ اے دنیا ءِ تہ ءَ پرائی دگہ چشیں مارشتے اِنکس تُرسناک۔ بیمناک ءُ المناک نہ اَت۔ چشکہ آئی ھمے مارشت کہ آ یک خان ءِ بوگ ءَ ابید یک ھاکمے بوگ ءَ ابید وتی ماھل ءُ ماڑی ءِ تہ ءَ چٹ تانا اَت۔ کہ آئرا وتی تانائی ءِ گرانباری ءَ ھنچش وتی کوپگانی سر ءَ زورگی اَت۔ چشکہ حضرت عیسیٰ وتی اے یکتنائی ءُ ایوکی ءَ سلیب ءِ سر ءَ ایوک ءُ تانا سگّ اِت۔ ءُ پدا آئی ارواھ بال کنان آزماناں گوں وتی ھدا ءَ یکجاہ ھوار بوتگ اَت۔
 ڈن ءَ اکتوبر ءِ ماہ ءِ گُڈّی ئیں روچانی سارتیں گواتے دْرچکانی بلگ ءُ پناں لوڑینتگ اَت۔ ءُ گوات گوں ترندی ءَ دیوالاں گوں ڈیک وران اَت۔ ءُ خان صاحب وتی مسلہ ءَ چہ پاد اھتگ اَت۔ ءُ کھڑکی ءِ بُن ءَ ڈن ءَ چاران اَت۔ کہ ڈن ءَ یک لُنج ءُ تہاریں شپے ھر نیمگ ءَ وتی سیاھیں گداں ءَ مان شانتگ اَت۔ ءُ شاھی ماھل ءِ وزیر ءُ وکیل شاغاسی ءُ وکیل ءُ وزیر دربار۔ شازادگ ءُ شازادی دراہ واب اتنت۔ بگیر اچ ھما پیش کار ءُ خان ءِ سپاھیاں کہ آ شاھی ماھل ءِ مزنیں دروازگ ءَ چارگ ءَ اوشتوک چوکیداری کنان اتنت۔
 خان انشپی ملیشہ رنگیں شلوار ءُ جامگ ءِ تہ ءَ پوشوک اَت۔ ءُ یک ماشی رنگ ءِ چارد ءِ تہ ءَ وت ءَ را بوک کُرتگ اَت۔ ءُ آ ڈن ءَ چاران اَت۔ کہ اد ءَ آئرا بگیر چہ گواتانی توار ءَ دگہ ھچ چیزے گوشانی تہ ءَ آیگ ءَ نہ اَت۔ ءُ خان ءِ دیم کرنچ اَت۔ چشکہ دراھیں راجدپتر ءِ گم ءُ الم ءُ ڈکھ برائی کوپگاں ایر بہ بنت۔ ءُ چشکہ دنیا ءِ دراھیں گم آئی زرد ءُ دل ءِ تہ ءَ جاگہی بہ بنت۔
 خان پکر جنان اَت۔ ءُ باندا آئرا کراچی روگی اَت۔ گوں سرداراں دیوان کنگی اَت۔ کہ اچ اے دیوان ءَ چشکہ آئرا گیشتر اُمیت ءُ واھگے نہ اَت۔ بلے انگت آ اے دیوان ءُ مراگش ءَ لوٹائینتگ اَت۔ تانکہ قوم ءَ را یک وارے پدایکجاہ کنگ ءِ یک جُہدے ءُ یک کوشستے بہ کنت۔ کہ خان ءِ ھیال ءَ بیستمی سدی ءِ درنیام ءَ سامراج ءَ شکست بوتگ اَت۔ ءُ اچ سامراج ءِ بے سوبی ءَ قومانی بزھگ ءُ ھواریں مردماں یک موکہ یے دست اھتگ اَت۔ کہ آ وتی باندات ءَ شر بکن انت۔ رژنا بہ کن انت۔ آسودگ ءُ آسرات بہ کن انت۔
 ھندوستان ءِ تہ ءَ کانگریس ءِ جُہد چہ ھندوستان ءَ سامراج ءَ در کُرتگ اَت۔ بلے سامراج ءِ در کنگ ءَ پد ایش وت ءَ را گوں نوکیں رنگ ءُ تھامانی تہ ءَ پیش دارگ ءَ اَت۔ کہ نوں ھندوستان ءُ پاکستان ءِ دو مُلک۔ آزاتیں مُلک جوڑ بوتگ اَت۔ ءُ اے دوئیں آزاتیں ملکانی تہ ءَ کسانیں قومیت۔ زبان ءُ دود ءُ ربیدگی ءُ لسانی ٹولی ءُ گڑپانی ویل ءُ جنجال چشکہ وتی جاہ ءَ منتگ اَت۔ کہ ایشانی تہ ءَ بلوچانی شناست ءِ ویل ءُ جنجال ھم ھست اَت۔ کہ نوں اچ آئی وتی پیسلہاں پد بلوچانی باندات ءَ اھتنوکیں روچانی مہار پاکستان ءِ دست ءَ دَیگ بوتگ اَت۔ کہ خان وتی اے پیسلہ ءِ سر ءَ پشومان ھم نہ اَت۔ پرچا کہ پاکستان ءِ نظریہ ءُ خان صاحب ءِ نظریہ ءِ تہ ءَ ھم تپاکی یے ھست اَت۔ کہ خان صاحب ھم یک اسلامی بلوچستانے لوٹ اِت۔ ءُ پاکستان ءِ نظریہ اسلام ءِ سر ءَ اَت۔ کہ آ چہ ھندوستان ءَ ھمے نظریہ ءِ سر ءَ جتا بوتگ اَت۔ دومی خان ساحب۔ محمد علی جناح ءَ وتی سروک ءُ مستریں سروک یعنے قائد اعظم ھیال کنان اَت۔ سیمی خان صاحب پاکستان ءِ ھاکمانی ڈول ءَ دراھیں لیفٹسٹ۔ کمیونسٹ۔ سوشلسٹ ءُ ترقی پسند ءُ جمہوری قوتانی بدواہ ءُ بدی دار اَت۔ کہ اے دراھیں چیز گوں اسلام ءِ ارواھ ءَ مئیل نہ داشت انت۔
 باندا من کراچی ءَ روگ ءَ اوں۔ آ گوں وتی من منان گْوشت۔ ءُ اے رندی من بلوچانی یکجاہ کنگ ءِ گُڈئی ئیں کوشست ءُ جُہد ءَ کن ایں کہ اگاں من کٹّ ءُ سوب ءِ واجہ بوت۔ شر۔ ءُ اگاں باء دات گُڑا بزاں کہ بیستمی سدی ءِ درنیامی سال منی اے ھبر ءِ گواھی ءُ شاھدی ءَ دَینت کہ ما وتی جُہد ءِ تہ ءَ بے سوب بوت۔ ءُ آنکہ مئے پادانی رند ءُ نشان راجدپتر ءِ ڈگار ءَ چہ ھزار سالاں گندگ بنت بلے گُڈّ سر ءَ ایش سامراج ءُ سامراجی زور ءُ طاقتانی نیام ءَ گار بوت انت۔ ءُ ما وت ءَ را داشت نہ کُرت۔ چی ءَ کہ مئے راجی زند ءِ تہ ءَ وت ءَ را دارگ ءِ ھما دراھیں سبب ءُ علت نیست اتنت۔ کہ آ یک قومے ءَ قوم ءِ ڈول ءَ داشت کن انت۔ کہ نوکیں جاورانی تہ ءَ بازیں دگہ چیز بکار اتنت۔ آنکہ مارا ڈگارے۔ زبانے۔ راجدپترے۔ رسم ءُ رواجے رستگ اَت۔ پاد آیگے ھست اَت۔ بلے اے دراھاں ابید ما قومے نہ اِت۔ ایں کہ مئے تہ ءَ سوشل چینج زانت۔ علم ءُ ھنر ءُ ایجاد سائنس ءُ ازم ءُ لبزانک نہ اَت۔ کہ ما وتی سیاہ ڈن ءُ پٹ ءُ پوٹواں اسپ تاچینت۔ وارت ءُ وپت وھدیکہ ایدگہ دنیا زانتکار بوان اَت۔ ءُ وتی علم ءُ سائنس ءِ دیم ءَ بران اَت۔ ءُ وتی کْوھنگیں رسم ءُ دوداں یلہ دَیگ ءَ اَت۔ بلے ما گوں وتی گْوستگیں دور ءُ باریاں گوں لچ اِتگ کہ نوں من۔ من خان وتی گُڈی ئیں جُہد ءَ کن ایں تانکہ اے قوم انونیں دور ءِ تہ ءَ زندگ بہ مان اِیت۔ ءُ من زان آں کہ اگاں من ایشاں یکجاہ کُرت۔ شر۔ نہ کہ ایشانی تہ ءَ ھال نیست کہ وت ءَ را زندگ بہ دار انت۔ ایش گار ءُ زیان بنت کہ ایشانی یک بہرے ایران قبضہ کُرتگ۔ یک بہرے اوگانستان ءِ دست ءَ اھتگ ءُ سیمی بہر گوں پاکستان ءَ وتی کسمت ءِ چٹ ءُ ساد ءَ گرہن داتگ۔ ڈکّ داتگ۔ ءُ من چہ پاکستان ءَ گیشتر اُمیت ھست اَت۔ کہ ایش مئے ٹپانی سر ءَ مارم ءُ ساٹے ایر کنت۔ چی ءَ کہ ایشی سروک ءُ جوڑ کنوک محمد علی جناح منی دوست ءُ ھمراہ بوتگ ءُ منی دعویٰے ءَ گوں پرنگیاں کُرتگ اَت۔ کہ آ من ءَ قانونی راہ ءُ کشکاں وت پیش داشتگ اَت۔ کہ چون من وتی ڈیھ ءَ دیم ءَ بہ براں۔ ءُ آ منی وکیل بوتگ اَت۔ پرچا کہ ھندوستان ءِ مستریں وکیل محمد علی جناح اَت۔ کہ آئی زانت ءُ گشاد ءُ لائکی منّگی اتنت۔ ءُ آ لوٹ اِت۔ کہ بلوچستان ءِ مسلمان چہ پرنگیاں آزات بہ بنت ءُ آ وتی جند ءِ دعویٰے ءِ سکی ءُ سوگئی ءِ ھاتر ءَ بلوچستان ءِ جتائی ءَ لوٹ اِت۔ تانکہ پرنگی اچ اوداں در برو انت۔ ءُ وھدے پاکستان جوڑ بوت۔ ءُ من بلوچستان ءِ الھاق ءَ گوں پاکستان ءَ کُرت۔ گُڑا آ سک وش بوت۔ ءُ من ءَ تسلا دات کہ تئی دراھیں لوٹ پیلو بنت ءُ تو پاکستان ءِ بہرے مان ئے۔ بلے تو ھند ءَ آزات ءُ وت مختار مان ئے۔ من ءَ آئی گپانی سر ءَ باور اَت۔ چی ءَ کہ محمد علی جناھ
 پوچیں مردے نہ اَت۔ بلکنا وتی ھبر ءِ پکا ءُ وتی قول ءِ تہ ءَ راست اَت۔ ءُ آ کتب ءُ روکپتی ھندوستان ءِ مسلمانانی ھاتر ءَ یک نوکیں راھے در کنگ لوٹ اِت۔ ءُ آ بلوچستان ءِ جتائیں درجگ ءُ ھیثیت ءَ شری ءَ زانت ءُ آ ھیال کنان بوت۔ کہ آ ئوکیں روچاں بلوچستان پاکستان ءِ باندات جوڑ بیت۔ بلے ارمان کہ محمد علی جناھ۔ مئے قائد اعظم کزیت کُرت۔ ءُ اے مزنیں مردم ءِ جاہ ءَ کسانیں مردم گپت انت۔ ءُ آپاکستان ءَ وتی مرضی ءَ وتی رضا ءِ سر ءَ دیم ءَ بران بوت انت۔ کہ دزی ءُ لچی ءُ دگا ءُ دروگ ءُ پریبانی تہ ءَ ایشی دراھیں شناست بدگار بوت۔ ءُ مئے قائداعظم۔ محمد علی جناح چشیں پاکستانے کدی نہ لوٹ اِتگ اَت۔ آ وت وکیل ءُ زانتکاریں مردے اَت۔ آ چیزاں زانت ءُ سرپد بوت۔ آ نوکیں پاکستانے لوٹ اِت۔ بلے آئی واباں جاگیردار۔ چوھدری۔ خان ءُ سردار بربات کُرت انت۔ ءُ مروچی مئے جاور یک وارے پدا ھماڈول ءَ انت۔ چشکہ چہ الھاق ءَ پد اتنت۔ ءُ اد ءَ کراچی ءَ وفاق ءِ مردم وتی جند ءِ اقتدار ءُ ھاکمی ءِ دعویٰے ءِ تہ ءَ گوں یک دومی ءَ کش ءُ بگیر اتنت۔ گُڑا اے پاکستان محمد علی جناح ءِ وابانی پاکستانے نہ اَت۔ بلکنا ایش یک تہلیں وابے اَت۔ چہ کلکشتگ ءَ گیش تہل۔
 محمد علی جناح ءَ مئے گوں انگریزاں دراھیں معاھدہ ءُ ایگریمنٹانی ھبر اَت۔ ءُ آ زانت کہ بلوچانی یک جتائیں درجگے اَت۔ بلے نوں نوکیں ھاکم ایشرا ون یونٹ ءِ تہ ءَ گار کُرتگ اَت۔ گُڑا چے اے ڈول بوت کُرت۔
 ءُ خان آ سردے کشّ اِت۔ ءُ چہ کھڑکی ءَ بُن ءَ وت ءَ را دُور کُرت۔ ءُ وتی نپاد ءِ سر ءَ وت ءَ را تچک دات بلے آئرا واب آیگ ءَ نہ اَت۔ ءُ نوں سُہب ھم نزیک اَت۔
 دراھیں شپ ءِ گواتاں پد کلات ءِ روچ ساف ءُ بْرکشان بلے سارت اَت۔ ءُ ڈگار بستگ اَت۔ خان صاحب آچ ءِ دیگدان ءِ دیم ءَ وتی پوستین ءِ تہ ءَ پوشائینوک سُہب ءِ نیاری ءَ وران پکرجنان اَت۔ ءُ آئی جنین مزنیں بی بی مریم جان تہ ءَ پُترت کہ چہ بی بی ءِ دیم ءَ پاکی۔ نیکی ءُ عزت ءُ ادب ءِ گران سنگی ءِ یک بْرکشے نظر آیگ ءَ اَت۔ ءُ آ وتی مرد ءِ دیم ءَ نشت ءُ پرائی چہ
گرونر چائنک ءَ چاہ مان کُرت۔ ءُ آئی دست ءَ پیالگ ءَ دیان ءَ گْوشت۔
 تو کراچی ءَ روگ ءَ ئے۔ بلے من وابے دیستگ کہ من ءَ وتی وابانی سر ءَ تُرس کئیت۔ بس ھدا تئی زہگانی سر ءَ بوشت اِیت۔ نہ زان آں من ءَ عجب عجبیں ھیالے پرچے کاینت۔
 ءُ خان صاحب وتی گْوستگیں شپ ءِ بے وابی ءُ سر ءِ گرانی ءَ شموشان وتی جنین ءِ گپانی سر ءَ بشکھندگ بوان گْوشت۔
 تو مُدام واب گندئے۔ تُرسناکیں واب۔ کدی تو وشیں واب دیستگ۔ منی ھارون ءِ ماس۔
 ءُ آ پوستین ءِ لُڑاِتگیں بہر ءَ بے وتی مرد ءِ کوپگ ءَ شرکنان گْوشت۔
 تو منی واباں مُدام بے معنا ھیال کن ئے۔ بلے منی واب باز رنداں راست بوتگ انت۔ ءُ مُدام راست بوتگ۔
 ءُ خان آئرا مہر ءُ دوستی ءِ چمانی تہ ءَ چاران گْوشت۔
 بچار منی زہگانی ماس۔ تئی ءُ بی بی ھانی ءِ وھم ءُ وسوسگ مُدام اچ شُمئے واباں بنا بنت ءُ پدا سیدکلاگی ءِ دربار ءِ تاھیت ءُ دم دھوتانی تہ ءَ گار بنت۔ بی بی ھانی ءُ تئی واب کدی نہ کُٹّ انت۔ شُما واب گندان اِت۔ ءُ مارا مرداں تُرسینگ ءَ اِت۔
 ءُ مزنیں بانک وتی پیشانی ءَ کِرنچ کنان گْوشت۔
 بلے مئے بازیں واب راستی تُرسینوکیں واب انت۔ شُما مرد باور بکن اِت۔ کہ مہ کن اِت۔
 ءُ چہ خان ءِ دست ءَ ھورکیں پیالگ ءَ گران ءُ جہل تشت ءِ تہ ءَ ایر کنان بوت۔ تو خان چہ وتی جنین ءَ جست کُرت۔
 باریں بگْوش تو چے وابے دیستگ۔ کہ بلکنا تئی وابانی تہ ءَ مئے عاقبت روژنا بہ بیت۔
 ءُ مزنیں بانک وتی واب ءَ گْونڈ کنان گْوشت۔
من واب ءِ تہ ءَ گندآں کہ تئی تاج کسے ءَ بُرتگ۔ دُزّ اِتگ۔ من دراھیں شاھی ماھل ءِ کُنڈ کُنڈ ءَ چاران ءُ گندان باں۔ کہ بلکنا تئی تاج درا بہ بیت۔ بلے تئی تاج زیان بوتگ۔ ءُ من پوھاڑ جنان اوں۔ گریہان اوں۔ پدا تو درنیام ءَ اد ءَ کائے ءُ من ءَ جست کن ئے۔ کہ من پرچے گریہان اوں۔ گُڑا من تاج ءِ زیان بوگ ءِ جست ءَ کن آں۔ تراھال دئیں کہ تاج زیان بوتگ۔ ءُ تو کھندان گْوشئے کہ منی تاج پیتی ءَ ایر انت۔ ؛ ءُ پدا من ءُ تو کْوھنگیں امبار ءِ تہ ءَ گندایں کہ تئی تاج راستی گار انت۔ تو پریشان پریشان درکائے۔ ءُ من تئی پد ءَ کایاں۔ پدا تو گار بئے۔ زیان بئے۔ گوں تاج ءَ ھوار۔ من پوھاڑے جن آں ءُ من دپ بند بیت۔ ءُ من سما کن آں ءُ من ءَ وتی دل ءَ دْرِکگے مان اھتگ۔
 ءُ خان ءِ کھندگ ءَ پد آئی پیشانی کرنچ بوت۔ بلے یک وارے پدا آ وتی کرنچیں پیشانی ءِ سر ءَ بشکھندگی یے آران گْوشت۔
 بچار تاج گار نہ بیت۔
 چون۔
 اے تاج مئے پِس ءُ پیروکانی مئے پیڑیانی سوگات ءُ ٹیکی یے۔ ایش گار نہ بیت۔ تو دلجم بہ بو۔
 بلے من ءَ تُرس اِت۔
 تو وھم کن ئے۔ خان آئرا تسلا دیان بوت۔
 ءُ آئی جنین دومی وار پرائی چاہ مان کنان بوت۔ بلے خان آئرا منع کُرت۔ ءُ مزنیں بانک وتی دستاں داشت ءُ پدا گْوشان بوت۔
ولیعہد ءِ سیرآروس بوتگ۔ شاہ میر۔ ءُ پری ءِ سیر نہ بوتگ۔ تئی جاور ایش انت۔ گُڑا ھدا خیر بہ کنت۔ کہ ما شاہ میر ءُ پری ءِ سیر ءَ بہ گندایں۔
 ءُ خان آئرا تسلا دات۔
 تو دعا بہ کن۔ دراہ چیز شر بنت۔ وھدے من چہ کراچی کایاں گُڑا پری ءُ شامیر ءِ سیر ءِ بارو ءَ پکر جن آں۔ باریں کراچی ءِ تہ ءَ چے بیت۔
 ءُ آئی جنین پاد اھت تو داروگہ دُرّاؔ پُترت ءُ ھال دات کہ شازادگ سلمان اھتگ
 ھمداں بلوٹ ئیِ۔ خان آئرا دست ءِ تہ ءَ اشارگ کنان گْوشت۔ ءُ داروگہ دُرّاؔ پہ سلمان ءِ ھال دَیگ ءَ دراھت۔ ءُ یک زرے پد سلمان تہ ءَ پُترت کہ خان وتی پوستین ءِ تہ ءَ آچ ءِ دیم ءَ نندوک بوت۔
سلمان آئی دست ءَ دروت دات کہ خان وتی دست ءَ ھمانگر تچک کُرتگ اَت۔ ءُ پدا سلمان بُن ءَ خان ءِ کش ءَ پہ ادب نشت ءُ خان کرارکرار گپ جنان بوت۔
 بچار منی بچ سلمان۔ من ترا کراچی برآں۔ تو ھژدمی۔ نوزدمی سدیانی دراھیں ایگریمنٹاں بزیر۔ ھما کہ مئے گوں پرنگیاں بوتگ۔ ءُ ھما نکشہ ءَ ھم بزیر کہ آئی ءَ تہ ءَ پرنگی بلوچستان ءِ نکشہ جوڑ کُرتگ۔ کہ ایشی تہ ءَ چہ کوہ سلیمان ءُ اڑندداجل ءَ بگر تانکہ جاموریان ءَ گرم سیل ءَ بلوچانی ڈگار بوتگ انت۔
 ءُ سلمان نیام کپت۔ بلے ایشانی چے گزر ءُ چے لوٹ۔
 من ایشاں پاکستان ءِ ھاکماں پیش دارآں کہ مئے بُن ءُ بُنیات تاں کُجا بوتگ۔
 بلے نوں ما پاکستان ءِ بہرایں۔
 ھو من منّ ایں کہ ما پاکستان ءَ گوں بندوک ایں بلے پاکستان ءِ تہ ءَ ما وتی شناست ءَ چے بلوٹ ایں۔
سلمان ءَ خان صاحب ءِ گپانی سر ءَ یکین ھست اَت۔ ءُ یکن نیست اَت۔ ھم۔ چشکہ خاں صاحب کدی کدی باز دوریں ھبراں دات کہ مروچی آیانی ھچ معنا ءُ ھچ متلبے درا نہ بوت۔
بلے سلمان گیشتر ھبر نہ دات ءُ خان صاحب ءِ پرماناں منّ اِت۔ ءُ پدا خان صاحب آئرا جست کُرت
 تئی ءُ عظیم خان ءِ شال ءِ دوڑہ چون بوت۔
 بلے۔ مسلم لیگ تئی گپّاں گوں تپاک کنگ ءَ نہ انت۔
پرچے۔ ءُ پدا یک زرے پکر جنگ ءَ پد خان صاحب وتی سر ءَ سرینان بوت۔ چشکہ آئرا کْوھنگیں یات بیاینت۔ ءُ آ وتی پسّو ءَ دیان گْوشت۔
 من زان آں کہ وکیل فاروق وت ءَ را مزنیں ذاتے گْوند اِیت۔ ءُ پہر بند اِیت۔ کہ آئی تھریک پاکستان ءِ جُہد ءِ سبب ءَ بلوچستان ءِ الھاق گوں پاکستان ءَ بوتگ۔ مروچی ھر کس وت ءَ را تھریک پاکستان ءِ ھیرو مزن نامے گْوند اِیت۔ بلے اگاں من الھاق مہ کُرتیں۔ گُڑا چے بلوچستان پاکستان ءِ تہ ءَ ھور بوت۔ چہ جائیکہ مسلم لیگ سدوار جنگ بہ کُرتیں۔ اطرزمان گدارنویس۔ ءُ ٹرانسپورٹر مومن خان مروچی سُنٹ ءَ مِکّ کنان انت۔ بلے ایش من اِت۔ آں۔ ایوک ءَ من۔ ھنچش چشکہ محمد علی جناح گوں ھیسی سر ءَ پاکستان ءَ جوڑ کُرت۔ گُڑا من ھیسی سر ءَ گوں الھاق کُرت۔ نہ زان آں مردم ایشرا پرچے شموش انت۔ ءُ پدا آ بشکھندگ بوان گْوشان بوت۔ بلے ھر کس زانت کہ پاکستان ءَ کئے جوڑ کُرت۔ ءُ پرچے جوڑ کُرت۔ بل اے بابوانی گپّاں کہ مروچی آ تھریک پاکستان ءِ واھند جوڑ بوتگ انت۔ بلے دنیا زانت کہ منی رول چے اَت۔ بگیر چہ بلوچستان۔ پاکستان ھچے چیزے نہ انت۔ بلے ارمان کہ محمد علی جناح زندگ نہ انت۔ اگاں محمد علی جناح زندگ بوتیں۔ گُڑا منی قدر ءُ عزت ءَ زانت کہ من آرا سون ءُ سہرانی تہ ءَ تول کُرتگ اَت۔ سلمان آدگہ مردمے اَت۔ ءُ اے مردم آئی ءِ پادانی ھاک نہ انت۔ بلے اے مردم آئرا ھم کشت انت۔ راجدپتر ءِ دکہ ءُ تیلانک چنکس تُرسناک انت۔
 ءُ سلمان جست کُرت۔
 چے مسلم لیگ ءِ مدت ءُ کُمک المی انت۔
المی نہ انت۔ ھم۔ ءُ المی انت۔ خان وت چشکہ نہ زانت کہ آئرا پہ وتی باندات ءَ چے پیم ءَ پیسلہ کنگی اَت۔ آنکہ آ وتی لوذ ءُ وتی لسان ءُ زبان ءِ تہ ءَ بلکنا وت ءَ را تسلا دیان اَت۔ بلے حقیقت ایش اَت۔ کہ خان چش یک باء دیوکیں جواباز ئیگ ءَ وتی گُڈّی ئیں پتّہ ءَ دور دیان اَت۔ کہ اے پتہ ھم بلکنا گوں آئی بے سوبی ءُ بے کٹیاں ھوار بوان اَت۔ کہ بلکنا آ ایشرا زانت یا بلکنا آ ایشرا نہ زانت۔
 ءُ پدا سلمان پہ کراچی روگ ءَ تیاری کنان بوت۔
 ءُ پدا موٹرانی کاروان پہ شال ءَ رادگ بوت۔ کہ اچ اوداں ریل ءِ تہ ءَ کراچی ءَ روگی اَت۔ ءُ بلوچ کانفرنس ءِ تہ ءَ بہر زورگی اَت۔
ھما شپ ءَ ایوان کلات ءِ تہ ءَ سر بوگ ءَ پد سلمان وتی ھمروچیگیں روزنامچگ ءَ نوشتہ کنان بوت۔ کہ کرارکرار ھر چنت کہ آ چہ خان ءَ نزینک آیان اَت۔ ءُ ھر نوکیں روچ گوں وت ءَ نوکیں واقعہ یے سوگات ءُ کلوھاں پیش داران اَت۔ گُڑا سلمان اے دراھیں چیزانی بابت ءَ ھر شپ چیزے نہ چیزے نوشتہ کنان بوت۔ پرچا کہ ایش زمین جمبیں واقعہ اتنت۔ کہ دیم ءَ آیگ ءَ اتنت۔ ءُ سلمان وت ءَ را راجدپتر ءِ گواہ ءُ شاھدے ھیال کنان اَت۔ ءُ اے چیزآئرا گیشتر وش کنان اَت۔ کہ راجدپتر ءَ وتی چم گندگ ءَ اَت۔ مارشت کنان اَت۔ ءُ زانگ ءَ اَت۔ ءُ اچ ایشی گیش دگہ وشیں مارشت چے بوت۔ ءُ آئی روزنامچگ ءِ لہتیں پن چش اتنت۔
ایوان کلات شال
مروچی شال ءَ سر بوگ ءَ پد وکیل فاروق خان صاحب ءِ دیوان ءَ اھت۔
خان صاحب ءَ اِنکس زہرگ ءُ غسہ ءِ تہ ءَ من کدی نہ دیستگ چشکہ مروچی آ گوں وکیل فاروق ءَ ترندترند ءُ غسہ ءِ تہ ءَ ھبر دَیگ ءَ دیستگ اَت۔ ءُ آ وکیل فاروق ءَ یات گیری کنان اَت۔ کہ ارمان ءُ سد اپسوز کہ محمد علی جناح ءِ میراث آیانی دست ءَ اھتگ اَت۔ ءُ من وکیل فاروق ءِ دیم ءَ باز کسان دیستگ اَت۔ کہ چشکہ آ خان ءِ گپانی دیم ءَ اوشتات نہ کُرت۔
خان وتی گپّاں گوں یک منطقے ءَ دیم ءَ بران اَت۔ بلے آئی منطق ءِ تہ ءَ لفاظی ءُ وش لسانی گیش اَت۔ ءُ منطق ءُ دلیل کم اَت۔ کہ آ گیشتر وتی نیک نیتی۔ وپاداری۔ اسلام دوستی۔ مذہب پرستی۔ ھدا تُرسی ءَ دیم ءَ آورت کہ خان صاحب ءِ اے گپانی سر ءَ وکیل فاروق ایوک ءَ بشکھندگ بوت۔ ءُ من ءَ وت وکیل فاروق ءِ بشکھندگی شر زانگ نہ بوت نہ زان آں چے ءَ پہ۔
 ءُ خان صاحب ءِ ھبراں اشکنان من ءَ نطشے ءِ قول یات آیان بوت انت۔ کہ راجدپتر ایوک ءَ مردء آہن ءِ جوڑ کُرتگیں کارست ءُ کارے۔ کہ مردء آہن ءِ قدرانی پُشت ءَ روگ گلامانی کار اَت۔ مرد آہن نذر جوڑ کنوک انت۔ گلاماں آئی پُشت ءَ روگی اَت۔ چی ءَ کہ گلاماں دگہ راہ نیست اَت۔
مروچیگیں جاورانی تہ ءَ خان ءِ درجگ زان آں کہ یک مردء آہن ءِ دروشم ءِ تہ ءَ نہ اَت۔ مروچیگیں مردء آہن دگر اتنت۔ بلے خان صاحب نہ زان آں وت ءَ راپرچے مردء آہن ھیال کنان اَت۔
کراچی ءِ ساف کشادگ ءُ پراھیں سڑکانی سر ءَ مردمانی تگ ءُ تاچ جاری ءُ ساڑی اَت۔ کہ چہ دور ءَ محمد علی جناح ءِ ادیرگ ءِ بُن ءَ دْرچک ءُ سبزگ درا اتنت۔ کہ تنے وھدی ادیرگ پیلوی ءَ جوڑ کنگ نہ بوتگ اَت۔ بلے سرکار ءِ ھیال اَت۔ کہ اد ءَ یک مزنیں ادیرگے ٹاھینگ بہ بیت۔
 دور ءَ تیاب ءَ چہ یک تپوکیں بوھے آیگ ءَ اَت۔ ءُ آپی ئیں مُرگ زر ءِ چولانی سر ءَ بال کنان اتنت۔ ءُ کراچی ءِ تیاب ءَ گاڑیانی یک رد ءُ کتارے درابُوگ ءَ اَت۔ ءُ کتبی نیمگ ءَ کمکیں کشادگ ڈرگ روڈ اَت۔ کہ آئی کش ءُ پہنات ءَ نوک نوکیں ماڑی ءُ بلڈنگ چست بوان اتنت۔ ءُ بندرروڈ ءِ سر ءَ ٹرام ءُ اسپ ءُ اُشترانی بگھی درا بوت انت۔ یا کہ دراجیں شیوارٹ کار تچان اتنت۔ ءُ گْوات ءِ تہ ءَ ماھی۔ مسالھ ءُ دَیگ گرادگ ءِ بٗو اَت۔ ءُ دْرچکانی سر ءَ مینا ءُ کلاگ کارکار کنان چشکہ چہ مردمانی دستاں وروکیں چیزاں چوڑ کنان بہ بنت۔
 زیب النساء اسٹریٹ ءِ شیشگی ئیں دکانانی تہ ءَ اسپیتیں ءُ زردیں روژنائی آئوکیں مردمانی دلگوش ءَ گوں وت ءَ کُرت انت۔ ءُ فُٹ پاتھانی سر ءَ چابڑی جنوکیں دکاندارانی توار توار ءُ گلبدگ اَت۔ ءُ مردمانی یک ھار ءُ توپانے اَت۔ کہ تچان اَت۔ ءُ ھنچش پدّر بوت۔ چشکہ دراھیں ھندوستان اُرش کُرتگ اَت۔ ءُ پاکستان ءَ اھتگ اَت۔ ءُ سلمان مردمانی ھمے لکھ ءُ ھزاریں مردمانی امپ ءُ لڈیا کہ لڈ ءُ بار ءِ سر ءَ گُڑ اِتگ اَت۔ کہ راجدپتر ءِ کشک راستی ءَ کور ءُ زُبن اَت۔ کہ کس نہ زانت کہ آ چے ءَ پہ وتی مُلک ءُ دیار ءَ اِشت ءُ دگہ ھند ءُ دگہ جاھے ءَ لڈ ءُ بار کُرت۔ ءُ سلمان نوں کراچی ءِ سڑکانی سر ءَ شیورلٹ ءِ تہ ءَ سوار چہ گزری ءَ دیم پہ پیلس ہوٹل ءَ روان اَت۔ ایش ڈرگ روڈ ءِ بُن ءَ زیب النساء ءُ سدر بازار ءِ روٹکی دمَگ ءَ اوشتوک چہ دور ءَ درا بوت۔ کہ کراچی ءِ چشکہ مزن ءُ مستریں ھوٹل ھمیش اَت۔ کہ شار ءِ دراھیں معزز اسپیت پُچیں۔ مردم ھمداں آیان اتنت۔ کہ گوں وتی ساڑھی پوش اِتگیں مہم ءُ جنین ذاتاں ملان ءَ ھوٹل ءِ لابی ءِ تہ ءَ پُتران اتنت۔
 ءُ سلمان وتی ارواھ ءُ بدن ءِ تہ ءَ وت یک نوکیں لہڑگ ءُ اوپارے مارشت کنان اَت۔ چشکہ آ اے دراھیں چیزاں وتی دل ءُ دماغ ءَ نکش کنگ لوٹ اِیت۔ کہ نوں آئرا راجدپتر ءِ تیلانکانی تہ ءَ مردمانی لڈ ءُ بار ءِ سر ءَ ھیرانگی بوگ ءَ اَت۔ ءُ آ چہ وت ءَ جست کنان کہ چے مردماں مذہبی لہڑگ ءَ مجبور کُرتگ اَت۔ کہ آ وتی مُلک ءَ یلہ بہ دَینت۔ چے آیاں مالی ھُب ءُ ھدوناکی اد ءَ آورتگ اَت۔ چے آیان پسات ءُ تُرس ءُ تشدد ءِ خوف یا کہ وتی گیرمھفوظ بوگ ءِ خرز ءُ لرز تنے جاور ءَ آئورتگ اَت۔ یا کہ ایش مردمانی چہ ھطرہ ءَ تچگ ءِ جبلت پہ رُمبگ ءُ جِہگ ءَ مجبور کُرتگ اَت۔ کہ سلمان راجدپتر ءِ اے رُمبگ ءُ تچگ ءُ تاچ ءِ سر ءَ چشکہ گُڑ اِتگ اَت۔ ءُ آ نہ زانت کہ راجدپتر ءِ دراھیں بدل سدل پوک ءُ بے سیتیں چیز اتنت۔ یا کہ مردمانی اے لڈ ءُ بار یک معنا ءُ یک مکسد ءُ یک لیکہے ھست اَت۔
 ءُ سلمان فُٹ پاتھانی سر ءَ لکھ ءُ ھزاریں مردمانی تواراں نہ زانت۔ پوہ نہ بوت۔ کہ آ چہ راجدپتر ءَ چے لوٹ کنگ ءَ اتنت۔ بلے گندگ ھمیش بوت۔ کہ ھر کس پہ وتی لاپ ولینگ ءَ چشکہ یک تگ ءُ تاچ ءِ تہ ءَ مشکول اَت۔ ءُ کسے ءَ را چشکہ وتی مذہب ءِ وتی دین ءِ۔ ھدا ءِ۔ پرواہ نہ اَت۔ بگیر چہ ھمیشی کہ آ وت ءَ را محفوظ ءُ رکھینوک بزانت۔ آئی سر ءَ ساھگے بہ بیت۔ ءُ شپ ءَ آئرا باخوے نان بہ رس اِیت۔ کہ راجدپتر ءِ دراھیں جست چشکہ پوک ءُ بے سیت اتنت۔ کہ کئے مسلمان انت۔ ءُ کئے ھندوَ کئے سکھ اَت۔ ءُ کئے عیسائی۔ اے دراھیں چیز پد ءُ پاجوڑ ءِ گپ اتنت۔ کہ ساری ءَ مردم وت ءَ را محفوظ ءُ سوگہ ھیال کنگ لوٹ اِت۔ کس مرگ نہ لوٹ اِت۔ کس تشدد ءِ بہر بوگ نہ لوٹ اِت۔ کہ برسغیر ءِ مردماں یک گیر محفوظی ءِ مارشت چشکہ امپ ءُ لڈ ءُ بار ءِ سر ءَ مجبور کُرتگ اَت۔ کہ بلکنا راجدپتر ءِ تہ ءَ ھچ مذہب ءِ ھچ رسم ءُ دودے اگاں آئرا سوگہ ءُ سک نہ کُرت۔ ءُ چہ ڈنی ھطرہ ءُ تُرساں نہ رکھینت گُڑا پرائی بے معنا اَت۔ ءُ اگاں آئرا سوگہ ءُ سک محفوظ بوگی اَت۔ گُڑا آئرا یکک مذہبے۔ یک نظریہ یے۔ یک پکرے بکار اَت۔ تانکہ آئرا سوگہ بہ کنت۔ بہ رکھین اِیت۔ کہ نوں اِنکس وھد یکجاہ بوگ ءَ پد آیانی تہ ءَ یک بے سوگئی ءُ گیر محفوظ ءِ تُرسے مان اھتگ اَت۔ پرچا کہ آھانی مذہب نوں آیاں گیرمھفوظ کُرتگ اَت۔ آنکہ آ ایشراوتی سوگئی ءِ یک ذریعہ ءُ یک راہ ءُ کشکے ھیال کنان اتنت۔ بلے نوں ھندو۔ مسلمان ءِ۔ ءُ مسلمان ھندو ءِ ھونانی سر ءَ سوار اَت۔ آنکہ آیانی ھاک یکے اَت۔ بلے آھانی مذہب جتا اَت۔ ءُ نوں ھمے مذہب کہ آیاں یکجاہ کنان اَت۔ نوں اچ وت ءَ جتا کُرتگ اَت۔ بزاں مذہب ھم آیانی گیر محفوظ بوگ ءِ جبلت ءَ ودینتگ اَت۔ ءُ گیشتر کُرتگ اَت۔ کہ نوں آ مجبور ءُ لاچار یک مذہبے ءِ تہ ءَ بوگی اَت۔ ھما کہ آیاں گیشتر سوگہ ءُ دلجم بہ کنت۔
 ءُ مسلمان یک کشکے ءَ روان اتنت۔ ءُ ھندو یک کشکے ءَ۔ ءُ آ چہ یک دومی ءِ تُرس ءَ دلجمیں۔ سوگہ ئیں ءُ ایمنیں ھند ءُ جاہ شوھاز کنگ لوٹ اِت۔ تانکہ آ سوگہ ءُ ایمینیں ھندے ءَ جاگہی بہ بنت۔
 بلے ھر کس کہ درنیام ءَ اَت۔ یعنے اگاں مسلمان ھندوانی نیام ءَ گٹ اتنت۔ گُڑا آیانی گیرمھفوظی ءِ مارشت گیش بوتگ اَت۔ ءُ ھر کس کہ ھندو اَت۔ ءُ چارمکنڈ مسلمان اتنت۔ آیانی تُرس دو سے رنداں گیشتر بوتگ اَت۔ کہ بہر ءُ بانک ءِ وھداں کسے مردمانی اے تُرس ءَ نہ زانتگ اَت۔ پوہ نہ بوتگ اَت۔ کہ لکھ ءُ ھزاریں مردم مُپت ءَ جنگ بوتگ اَت۔ بیران بوتگ اَت۔ ءُ راجدپتر ءِ تہ ءَ تاریکیں کشکانی سر ءَ ساہ ءُ نپس داتگ اَت۔ ءُ نوں کراچی ءِ فُٹ پاتھانی سر ءَ چشکہ اے چابڑی والا۔ اے پکوڑا بہا کنوکیں سیاہ ءُ سہریں مردم وش اتنت۔ چشکہ آیانی مذہب آیاں سوگئی ءُ دلجمی یے داتگ اَت۔ کہ نوں وتی امن ءُ ایمنی ءِ مارشت ءِ تہ ءَ آ یک وارے پدا وتی مذہب ءَ گوں مہر کنان بوتگ اَت۔ چشکہ آیانی مذہب چہ کُلاں شر تریں مذہب اَت۔ آنکہ لہتے روچ پیش آ ھندوانی نیام ءَ بوگ لوٹ اِتگ اَت۔ اگاں آ مسلمان اتنت۔ ءُ ھنچش آ مسلمان بوگ لوٹ اِتگ اَت۔ اگاں کہ آ ہندو اتنت۔ پرچا کہ وتی ذات ءَ رکھینگ ءِ جبلت چہ دراھیں جبلتاں گیشتر طاقتور ءُ زور آور اَت۔ چشکہ راجدپتر ءِ مھرک تُرس ءِ سر ءَ اَت۔ ءُ اے تُرس مذہب۔ دود۔ ربیدگ ءُ رسم ءُ رواجانی سبب اَت۔ کہ ھر کس وتی ڈگار ءِ سر ءَ گوں وتی رسم ءُ دود ءُ مذہب ءَ گوں وش بوگ لوٹ اِت۔ ءُ اگاں راجدپتر ءِ بنیاتی ئیں مھرک تُرس اَت۔ گُڑا بزاں برسغیر ءِ بہر ءُ بانک تُرسانی سر ءَ ایر کنگ بوتگ اَت۔ ءُ ایش راجدپتر ءِ مزنیں المیہ یے اَت۔ ءُ اے تُرس ءَ کئے مان گیتکگ اَت۔ کئے لکھ ءُ ھزاریں مردمانی معسومانی ھون ءِ تچگ ءِ ذمہ وار اَت۔
سلمان مہلوکانی گلبدگ۔ توار توار ءُ کوکارانی نیام ءَ روان پیلس ھوٹل ءَ گوں خان ءَ جُپت سر بوت۔ کہ خان صاحب وت وتی گاڑی ءَ ڈرائیو کنان اَت۔ ءُ وھدے آ چہ گاڑی ءَ جہل کپت۔ تو طرگی ئیں چوکیدار آیاں وش کنان گاڑی ءِ دروازگ ءَ پچ کُرت انت۔
خان صاحب جہل کپت۔ گُڑا آئرا سلام دات انت۔ ءُ خان صاحب وتی سر ءِ تاج ءَ ایر کنان پیلس ھوٹل ءِ تہ ءَ پُترت ءُ لابی ءِ تہ ءَ ھر کس آئرا چاران بوت۔
دراھیں سردار اد ءَ داشتگ اَت۔ کہ باندا پیلس ھوٹل ءِ مزنیں ہال ءِ تہ ءَ مراگش بنا بوگ ءَ اَت۔
خان صاحب ءَ جہہ ءُ جاگہ کنان آ جہل لابی ءِ تہ ءَ اھت۔ کہ اد ءَ کرارکراریں جاز میوزک ءِ توارانی تہ ءَ جُپتی یعنے مرد ءُ جنین ڈانس کنان اتنت۔ ءُ گوات ءِ تہ ءَ عطر ءُ زبادانی بٗو اَت۔ ءُ پری ئیں جنک ھر نیمگ ءَ گردان اتنت۔ کہ سردار خان ءَ سلام کنان جہل لابی ءِ تہ ءَ آیان اتنت۔ ءُ زیبا ءُ پوشائینوکیں زال ءُ زالکاراں چاران اتنت۔ ءُ ھر نیمگ ءَ ورگ ءُ چرگ اَت۔
انشپی نان چہ خان صاحب ءِ نیمگ ءَ اڈ دَیگ بوتگ اَت۔ ءُ لابی ءِ تہ ءَ سلمان چارگ ءَ اَت۔ کہ نواب خاران۔ نواب لسبیلہ ءُ نواب مکران دور دور ءُ جتا اتنت۔ ءُ ھمے ھال دریشک۔ مزاری ءُ لغاریانی اَت۔ کہ آ وتی دیوان ءَ جتا اڈ داتگ اَت۔ ءُ پدا مری بگٹی۔ مری ءُ مینگل اتنت۔ ءُ زہریانی سردار نواب نوروز خان ءِ توار ءَ چہ دور ھر کس اِشکنگ ءَ اَت۔ کہ آمُدام ھر دیوان ءِ تہ ءَ خان ءِ پُشتی وانی ءَ کنان اَت۔ ءُ ایدگراں گْوشگ ءَ اَت۔ کہ آ وتی ھبر ءَ چیر مہ دَینت۔ بلکنا ساف ساف وتی گپ ءُ ھبر بہ دَینت کہ چے آ ون یونٹ ءِ ھلاف اتنت۔ یا کہ نہ اتنت۔ چے آ خان ءِ لوٹ ءِ پُشتی وانی ءَ کُرت۔ کہ نہ کُرت۔ کہ سندھ ءُ پنجاب ءِ علاقہ آیانی چیر ءَ بیا انت۔ نواب نوروز خان پیر اَت۔ بلے گوں وتی اسپیتیں بروت ءُ ریش ءُ گوں وتی ترندیں توار ءَ چہ دور ءَ زانگ بوت۔ کہ کئے گپ جنگ ءَ انت۔ ءُ وھدے آ گپ جت تو ایدگہ چپ بوت انت۔ چشکہ آ نواب ءَ باز سادگ ءُ سافدلیں سردارے ھیال بہ کن انت۔ ءُ وتی جند ءِ ھشیاری ءُ لائکیانی سر ءَ وش بہ بنت۔
 سردار مینگل نواب نوروز خان ءِ ھبراں منّ اِت۔ ءُ مُدام گوں آئی تپاک کُرت۔ ءُ گوں خان ءَ ھم تپاک اَت۔ کہ بلوچ علاقہ بلوچاں بہ رس انت۔ ءُ ون یونٹ زیان کنگ بہ بیت۔ ءُ سوبہ ءِ نام بلوچستان بہ بیت۔
 ھما شپ چہ نان ءَ پیش نواب مکران لابی ءِ شیشگاں نہ دیستگ اَت۔ ءُ آ گوں شیشگ ءِ دروازگ ءَ ڈیک وارتگ اَت۔ ءُ شیشگ پْرشتگ اَت۔ ءُ نواب مکران ٹپی بوتگ اَت۔ کہ آئرا پٹی کنگ بوتگ اَت۔ کہ رند ءَ آ گوں دست ءِ پٹیاں نان ءِ تہ ءَ بہر زُرتگ اَت۔ ءُ ھر کس گوں آئی ھمدردی کنان بوتگ اَت۔ ءُ آئی جست ءُ پُرس ءَ کنان اَت۔
 نان ءِ وھداں خان صاحب ھچ گپ نہ جت ءُ انشپی آ بازوش درا بوت۔ پرچا کہ اے دراھیں بلوچ سردارانی درنیام ءَ نندوک آ وت ءَ را ایشانی ھاکم ءُ ایشانی پِس ھیال کنان بوتگ اَت۔
 نان پرنگیانی ڈول ءَ ورگ بوتگ کہ ھر کس وتی دیم ءَ ایریں چمچہ ءُ تالیاں چاران بوت۔ ءُ نہ زانت کہ چون گوں چمچہ ءُ کانٹہاں نان ورگ بیت۔ نواب خاران ءِ تالی آئی کُٹّ ءَ رِہت ءُ بیرہ تچان آئی پُچاں ساف کُرت انت۔ جام لسبیلہ ءِ کانٹا ءُ کارچ دوسے رنداں اچ میز ءَ جہل کپت انت۔ کہ بیرہ چاڑ کنک ءَ اوشتوک اھت انت۔ ءُ نوکیں کارچ۔ چمچہ ءُ کانٹا آئی دیم ءَ ایر کنان بوت۔
 سردار مینگل باز ھیالداری ءِ تہ ءَ وتی باخواں دپ ءَ بران بوت۔ کہ آ چمچہ ءُ کانٹہ ءُ کارچاں دست نہ جت ءُ گوں دستاں وران بوت۔ کہ ایدگرآئرا چاران بوت انت۔ بلے آئی ڈول ءَ نان نہ وارت پرچا کہ ھر کس وت ءَ را زانوک ءُ زانتکار ھیال کنان بوت۔
 ءُ بیر باز مردمانی دیم ءَ چہ تالیاں ءُ پلیٹاں یکدم چست کُرت انت۔ پرچا کہ آ وتی چمچہ ءُ کارچ ءُ کانٹہاں ھنچش ایر کُرتگ اَت۔ کہ ایشی متلب ھمیش اَت۔ کہ آ نان ءَ بس کُرتگ اَت۔
 نان ھلاس بوت۔ ءُ ھر کس وتی دنتاناں کونڈان وتی کمرہانی تہ ءَ رادگ بوت۔ چی ءَ کہ باندا مراگش ءِ بندات بوگی اَت۔ ءُ پدا ھر کس ءَ وتی پیسلہاں کنگی اَت۔
 سلمان وتی دل ءَ قیاس کنان بوت۔ کہ کئے گوں خان صاحب ءَ ھم تپاک اَت۔ ءُ کئے نہ اَت۔ پرچا کہ لابی ءِ تہ ءَ بوئوکیں گپّاں چہ سلمان قیاس جنان اَت۔ کہ کئے چہ خان ءَ نزینک بوگ لوٹ اِت۔ ءُ کئے دور۔ سلمان چہ مزاری۔ لغاری۔ دریشک ءُ لاشاریاں کم اُمیت اَت۔ کہ آ گوں خان ءَ ھم تپاک بہ بنت۔ ءُ ھمے ھال نواب خاران۔ جام لسبیلہ۔ ءُ نواب مکران ئیگ اَت۔ کہ آ چہ بندات ءَ گوں خان ءَ ھم شور نہ اتنت۔ بلے اے دراھیں ھبرانی پیسلہ باندا بوگی اَت۔
دومی سُہب ءَ دہ ءِ ساھت ءَ مراگش بنا بوت۔ خان صاحب درنیام ءَ نندوک اَت۔ ءُ آئی ایدم آ دیم ءَ نواب ءُ سردار نندوک اتنت۔ کہ مروچی ھر کس وتی پاگ ءَ وتی بلوچی جامگ ءُ شلوار ءُ سواساں پیداک اَت۔ ءُ آیانی لیوس ءَ چہ پدّر بوت۔ کہ آیانی پُشت ءَ یک راجدپترے اَت۔ یک مارشتے اَت۔ چہ جائیکہ اے مارشت ھر چنت کہ تہار ءُ تھامور اَت۔ بلے وتی جند ءِ شناست ءِ مارشتے۔ دارھیں نواب ءُ سرداراں ھست اَت۔ کہ ھست اَت۔
 خان صاحب وتی گْوشت۔ انک ءَ بنا کُرت۔ تو ھر مردم گوشداران بوت۔ کہ آ چے گْوشگ لوٹ اِت۔ خان صاحب ءِ شیرکنیں لوزانی تہ ءَ یک تھامے اَت۔ چشکہ یک خان ءُ یک ھاکمے ھبر دَیگ ءَ نہ اَت۔ بلکیں یک مذہبی سروکے گپ جنان اَت۔ یک پِس ءُ یک مزنیں براسے گپ جنگ ءَ اَت۔
آئی دراھیں ھبر چہ بلوچ بنا بوت۔ ءُ بلوچ ءِ سر ءَ کُٹّ اِت۔ چشکہ بلوچ یک قوم ءُ یک نسلے مہ بیت۔ بلکیں یک مذہبے ءِ نام بہ بیت۔
 ءُ سلمان خان صاحب ءِ گْوشت۔ انک ءَ اشکنان ھیال کنان بوت۔ کہ دنیا ءِ تہ ءَ بلکنا کرد۔ بلوچ یا کہ آئرلینڈ ءِ مردم دراھیں راجدپتر ءِ تہ ءَ یکتا اتنت۔ کہ آ وتی قوم ءَ مذہبی درجگے داتگ اَت۔ کہ گپ ءُ نہ گپ۔ آ مُدام بلوچ ءِ لوذ ءَ کارمرز کُرت۔ اَت۔ کہ اگاں کسے وعدہ ھلافی بہ کُرتیں۔ گُڑا آئراپیگور بوت۔ کہ چے تو بلوچے ئے۔ اگاں کسے نزوری پیش بہ داشتیں۔ گُڑا آئرا جست کنگ بوت۔ کہ چے بلوچے ئے۔ اگاں کسے بزدل بوتیں۔ یا کہ چہ جاورے ءَ بہ جہتیں گُڑا آئرا اپیگور دَیگ بوت۔ کہ چے تو بلوچے ئے۔
 یعنے بلوچ بوگ ءِ متلب پیلوی انسان بوگ اَت۔ وتی گیرت ءِ تہ ءَ وتی ھبر ءُ ھالانی تہ ءَ۔ وتی سگّ ءُ سینگ ءِ تہ ءَ۔ وتی مڑاہ ءِ تہ ءَ۔ وتی ھر چیز ءُ ھر کار ءِ تہ ءَ آئرا وتی بلوچیت ءَ دیم ءَ آرگی اَت۔ کہ ایدگہ مردم اچ آئی ھمے دعویٰے گری ءِ سر ءَ ایراد بست انت۔ پرچا کہ وت ءَ را بلوچ گْوشگ ءِ متلب چہ ایدگراں چہ وتی جند ءِ انسان گری ءَ در کنگ اَت۔ چشکہ بلوچ بوگ آئیڈلے اَت۔ کہ ایدگر آئیڈل ءِ لائک نہ اتنت۔ یا کہ اچ ایشی کمتر اتنت۔
 ءُ سلمان ءِ ھیال ءَ ھمے سبب ءَ بلوچ وتی نفسیات ءُ زانت ءُ زانشت ءِ تہ ءَ وت ءَ را چہ ایدگراں جتا ھیال کُرت۔ کہ ایش آئی ھون ءِ تہ ءَ ھوار اَت۔ کہ کسے ایشرا رد نہ کُرت۔ آ کہ پہ اے دعویٰے گری ءَ آ باز لٹ ھم وارتگ اَت۔ ءُ انگت چشکہ پہ لٹ ورگ ءَ تیار اَت۔
سلمان اے نامی گرامی سرداراں چاران اَت۔ کہ پرایاں بلوچیت یک مذہبے جوڑ بوتگ اَت۔ ءُ ایشی سبب ءَ بلکنا ھما زمانگانی سرداری اَت۔ کہ آ چہ وتی جند چہ وتی کست ءُ کینگ ءُ براس کشی ءِ سبب ءَ۔ ءُ وتی فطرت ءُ کُدرت ءِ نزینکی ءِ سبب ءَ۔ بازیں بنیاتی ئیں راھبنداں وتی گیرت ءُ عزت زانت۔ کہ ایش ھرابیں چیزے نہ اَت۔ بلے نوکیں زند ءِ تہ ءَ زانتکاری بکار اَت۔ ھوش ءُ سار بکار اَت۔ کہ اگاں اے بلوچیت آیاں بیستمی سدی ءِ تہ ءَ دیم ءَ بُرت گُڑا شر بلے اگاں ایش آیاں پُشت ءَ دور دات گُڑا بے لیکھ۔
 خان ءِ گْوشت۔ انک ءِ تہ ءَ اے دراھیں تک ءُ پہناتانی سر ءَ سرجمیں ھبر دَیگ بوت۔ ءُ ھر مردم متاثر بوت۔
بلے وھدے خان صاحب ون یونٹ ءِ پروشگ ءِ لوٹ کُرت۔ ءُ سوبہ ءِ وت مختاری ءِ گپ جت گُڑا بازیں سردار پاد اھت انت۔ ءُ چہ مراگش ءَ در کپت انت۔ چشکہ وتی زہرگ ءُ غسہ ءَ پیش بہ دار انت۔ کہ ایشی تہ ءَ سندھ ءُ پنجاب ءِ سردار ءُ سئیں نواب مان اتنت۔ یعنے جام۔ لسبیلہ۔ نواب خاران ءُ نواب مکران ھور اتنت۔
 خان ءِ ھاتر ءَ ایش مزنیں دِکہ ءُ تیلانکے اَت۔ چشکہ آئی دراھیں واب راڈ راڈ بوتگ اَت۔ چشکہ آ وتی سگ ءُ سینگ ءِ گُڈّی ئیں درجگ ءَ سر بوتگ اَت۔ کہ اچ آئی رند پرائی ھچ چیزے نہ منتگ اَت۔
 ءُ سلمان دیست کہ شپ ءَ گوں خان صاحب ءَ ایوک ءَ جھالاوان ءِ سرداراوشتوک اتنت۔ ءُ ایدگہ سنگت دراہ آئرا یلہ داتگ اَت۔
 ءُ سلمان وتی روزنامچگ ءِ تہ ءَ یک رِدے نوشتہ کُرت۔
 مروچی خان راجدپتر ءِ چہ کُلاں یکتائیں مرد اَت۔ ءُ من ءَ پرائی ارمان اھت۔ ارمان۔
بامنؔ ءَ اچ اِداں ءُ اچ اوداں وتی گوشانی تہ ءَ اِشکُت کہ آئی براس رامین ءُ آئی جنین مہناز ءِ تعلقداری شر نہ انت۔ ءُ ایش کہ رامین گیشتر وتی وھد ءَ شاھی ماھل ءِ تہ ءَ یک کُنڈ ءُ کنکے ءَ نندوک گوں داروگہ ءَ اپیم ءُ معجون وارت یا کہ چرس کشّ اِیت۔ ءُ داروگہ وتی چرپ زبانی ءُ وش لسانی ءِ تہ ءَ آئرا وتی گپانی اسیر جوڑ کُرتگ اَت۔
بامن ءَ رامین ءِ زند ءِ سر ءَ ارمان ءُ اپسوز بوت۔ کہ اِنکس زانتکار ءُ لائک بوگ ءَ ابید آئی شخصیت ءِ یک سیاہ تہاریں بہرے اَت۔ کہ ھمے یکیں سیاہ تہاریں بہرآئی دراھیں زند ءِ روژنائیں بہر ءَ تاریک ءُ تہارکُرتگ اَت۔ دور داتگ اَت۔ ءُ اے سیاہ تہاریں بہر ھمیش اَت۔ کہ رامین ھر چیز ءَ مسکرہ ءُ گیر سنجیدگ ھیال کُرت۔ ءُ گوں بلکنا آئی ناکو میر مُراد جان گچکی ءُ تھرو ءَ ھم ھبر کپتگ اَت۔ کہ رامین ءُ مہناز ءِ درنیام ءَ یک دوری ءُ تضادے پاد اھتگ اَت۔ کہ اگاں اے ھبر تالان بوت۔ تو پہ آیانی نام ءُ نسب ءَ ایش یک شریں ھبرے نہ بیت۔ بامن ھیال کنان بوت۔ ءُ آ لوٹ اِت۔ کہ رامن ءَ یکتنا بہ گند اِیت۔ بلے وتی کارانی تہ ءَ یا چش بگْوش کہ وتی جند ءِ ذات ءِ تہ ءَ آ اِنکس گٹ ءُ گرپتار اَت۔ کہ آئرا موکہ دست نہ آیگ ءَ اَت۔ کہ آ رامین ءَ بہ گند اِیت۔
گْوستگیں شمبے ءَ بگر تانکہ مروچی پنچ شمبے ءَ آ چہ کلات ءَ ڈن وتی دشت گوران ءُ سیاہ کُمب ءُ ماراپ ءِ ڈگار ءُ زمینانی چارگ ءَ شکار ءِ تہ ءَ دست گٹ بوتگ اَت۔ کہ چہ زمین ءُ چہ شکاراں گیش بلکنا آ وتی جند ءِ زند ءِ بارو ءَ پکر جنان بوتگ اَت۔ کہ آخر آئرا وتی زند ءَ چے پیم ءَ گْوازینگی اَت۔ ءُ چون گْوازینگی اَت۔
 بلے جاورانی جبر ءِ تہ ءَ چشکہ بامن نہ زانت کہ آ چے بہ کنت۔ کہ چہ یک نیمگ ءَ ڈیھ ءُ ڈگار ءِ سیاسی ئیں جاور اے پیم ءَ اتنت۔ کہ زانگ نہ بوت انت۔ کہ اے جاورے چے راہ ءُ چے کشکے ءَ رو انت۔ دومی خان صاحب ءِ تانائی ءُ یکتنائی رو پہ رو ودان اَت۔ کہ چہ کراچی ءِ مراگش ءَ پد خان صاحب چشکہ چٹ تانا ءُ بیگانگ بوتگ اَت۔ کہ چہ کراچی ءِ واتر کنگ ءَ پد کسے خان صاحب ءَ نہ دیستگ اَت۔ ءُ نیکہ آ کسے ءَ گندگ لوٹ اِت۔ کہ نوں شپ ءُ روچ آ قران شریف ءِ تلاوت ءِ تہ ءَ مشکول بوت۔ یا کہ نفل ءُ نماز ءِ تہ ءَ بِہ سجدگ ءَ کپوک نظر اھت۔
 ءُ دومی نیمگ ءَ آئی بدی داری ءِ زور ءُ طاقت گیش زور آور بوان اتنت۔ ءُ چہ شال ءُ چہ کراچی ءَ سرکار ءِ افسر آیان ءُ روان اتنت۔ ءُ مروچی شام ءَ آ چہ شال ءَ پوج ءِ پلٹن ءُ پلاٹون کلات ءِ نیمگ ءَ کنزان ءُ روان دیستگ اَت۔ کہ آئی دل ءَ تُرس ءُ سرامے مان اھتگ اَت۔ کہ چش مہ بیت۔ کہ چیزے بہ بیت۔
 چی ءِ بوت کنت۔ بامن ھما سارتیں شام ءُ شپ ءَ چہ وتی بنگلہ ءَ در کپان پہ سلمان ءِ وتاک ءَ رادگ بوتگ اَت۔ کہ سلمان ءِ بنگلہ شاھی ماھل ءِ روکپتی نیمگ ءَ چہ شاھی ماھل ءِ مسیت ءِ کُتبی نیمگ ءَ مزنیں باگ ءِ کِرّ ءُ گور ءَ اَت۔
 مروچی دراھیں روچ کلات ءِ کوچگ ءِ تہ ءَ سارتیں گْوات کشان بوتگ اَت۔ ءُ نوں کہ روچ کپتگ اَت۔ گُڑا کلات ءِ آ زمان چہ سیاھیں جمبراں ابرستگ بوتگ اَت۔ ءُ ھنچش زانگ بوتگ کہ انشپی یا کہ ھور گْوار اِیت۔ یا کہ برپ رِچ اِیت۔ کہ چہ دوئیں چیزاں المی یک چیزے بوگی انت۔ بامن چہ وتی بنگلہ ءَ در کپان ھیال کنان بوت۔ کہ آ وتی اسکول ءُ کالج ءِ زمانگ ءِ سہریں جرسی ءُ سیاہ ءُ دراجیں کوٹے گور ءَ کُرتگ اَت۔ ءُ یک کری بڈی ئیں مفلرے وتی گردن ءَ مان کُرتگ اَت۔ تانکہ چہ نومبر ءِ سارتیں گْواتاں وتی گوشاں بہ رکھین اِیت۔
 سلمان ءِ بنگلہ ءُ بامن ذی وتی بنگلہ ءِ نیام ءَ اِنکس مزنیں پاسلگے نہ اَت۔ کہ بامن شاھی ماھل ءِ روکپتی نیمگ ءَ وتاک گر اَت۔ وھدیکہ سلمان ءِ لوگ روٹکی نیمگ ءَ اَت۔ کہ بامن چہ شاھی ماھل ءِ جاندمی نیمگ ءَ چہ مزنیں باگ ءِ سڑک ءَ تاب کنان روٹکی نیمگ ءَ آیگی اَت۔ کہ اد ءَ دْرچکانی کنارے سڑک ءِ ھر دو دمگاں گپتگ اَت۔ کہ نوں اے بُرز رُستگیں دْرچک بالائی گوں یک دومی ءَ ھوار کپتگ اَت۔ کہ گرماگ ءَ ایشی سارتیں ساھگ ءِ چیر ءَ مردم وت ءَ را چشکہ بہشت ءِ تہ ءَ ھیال کُرت۔ ءُ زمستان ءِ تہ ءَ ایشی ھشکیں دْرچکانی ٹول چو لڑاِتگیں مودانی تاراں گوں یک دومی ءَ گانڈ درا بوت انت۔ بلے زمستان ءِ تہ ءَ ایشانی وتی یک تھام ءُ دروشمے اَت۔ کہ بامن اے بولیوارڈ ءِ چیر ءَ ملّان نہ زاناں چے چے فلسفہ ءُ پکر جتگ اَت۔ ءُ چے چے زیبائیں دروشُمانی ھیال آئرا آیان بوتگ اَت۔ کہ آئی دل مُدام لوٹ اِتگ اَت۔ کہ آ گوں سفت ءَ ھمداں دست مہ دست گردان بوتیں۔ ءُ وتی زند ءِ بارو ءَ۔ مہر ءِ بارو ءَ۔ دوستی ءُ حُب ءُ واھگانی بارو ءَ گپ بہ جتیں کہ آئی اے گپ ھچ ھلاس مہ بوتیں۔ ھچ مہ کُٹ اِتین انت۔ ھچ مہ ھل اِتین انت۔
چے زندگانی چش بوت کُرت۔
آ اے تہاریں شپ ءِ تہ ءَ پہ سلمان ءِ بنگلہ ءِ نیمگ ءَ روان اَت۔ کہ ناگت ءَ آئرا کسے توار پِرجت بوشت۔
بامن اے ناگتیں توار ءِ سر ءَ ھبکہ بوت۔ ءُ نزانت کہ اود ءَ کئے اوشتاتگ اَت۔ ءُ اے وھد ءَ آئرا کاشن دَیگ ءَ اَت۔ چی ءَ کہ اے کاشن ءُ اے ھبرداری آئی وتی زبان ءِ تہ ءَ نہ اَت۔ بلکنا انگریزی ءِ تہ ءَ اَت۔
 ءُ پدا کسے آئرا اردو ءِ تہ ءَ کاشن دات
ٹھہر جائو۔
 ءُ بامن وتی جاہ ءَ سنگ بوت۔
 ءُ پدا ٹارچ ءِ روژنائی آئی چمانی تہ ءَ بلبلان آئرا یکدمے کورکنان بوت۔ پدا ٹارچ ءِ روژنائی ءِ تہ ءَ آ دیست کہ یک پئوجی سپاھی یے آئی دیم ءَ اشتوک اَت۔ ءُ اچ آئی جست کنان اَت۔ کہ آ کئے انت۔ ءُ چہ کُجا آیگ ءَ اَت۔
بامن وتی نام۔ وتی پِس ءِ نام ءَ گْوشان بوت۔ ءُ ھال دات کہ آ وتی یک عازیز ءُ دوست سلمان ءِ لوگ ءَ روگ ءَ انت۔ تو پئوجی سپاھی جست کنان بوت۔
 اے سیاہ تہاریں شپ ءِ تہ ءَ تو سنگت ءِ گِس ءَ پرچے روگ ءَ ئے۔
 من لوٹ اِت۔ کہ بروآں۔ من ءَ ھبر نہ اَت۔ کہ تو من ءَ دارئے۔ بامن ءِ گپانی تہ ءَ یک دلبڈی ءُ یک اعتبارے ھست اَت۔ کہ ھمے پسّو ءَ چہ بامن اِشکنان پئوجی نہ زانت کہ دیمتر ءَ چے بگْوش اِیت۔ پمیشا آ وتی ٹارچ ءِ روژنائی ءَ بلبلان ءُ سرینان بوت۔ کہ ایشی روژنائی ءِ تہ ءَ ھشکیں دْرچکانی ٹول درا بوان پد ءُ پد تہاری ءِ تہ ءَ زیان بوت انت۔
 تو شُت کن ئے۔ تم جا سکتے ہو۔
بامن ءِ پاد چشکہ وتاں وت چہ ڈگار ءَ بُرز بوت انت۔ ءُ آ دْرچکانی نیام ءَ گوں شاھی ماھل ءِ دیوال ءَ جُپت کتبی نیمگ ءَ روان بوت۔ کہ نوں آ نہ زانت کہ آ کُجام روگ ءَ اَت۔ ءُ سلمان ءِ گس کُجا اَت۔
 ءُ بامن ءِ دل ءِ وسوسگ گیش بوت انت۔ ءُ آئرا گمان ءُ قیاس بوت۔ کہ اے یکیں پئوجی یے نہ اَت۔ بلکنا شاھی ماھل چارمکنڈ پوج ءِ دست ءَ اَت۔ کہ پوج چارمکنڈ شاھی ماھل ءَ گیڑھ کُرتگ اَت۔ چشکہ کس نہ اداں چہ ڈن ءَ دراھت کُرت۔ ءُ نیکہ کس ڈن ءَ شُت کُرت۔
بزاں ھما تُرس کہ مئے دلان چہ مد ءُ مُدتے ھست اَت۔ نوں پیش اھتگ اَت۔ بامن ھیال کنان بوت۔
 ءُ یکدمے آ ھیال کُرت۔ کہ آ پد ءُ پد برتر بہ کنت۔ ءُ وتی لوگ ءَ بروت ءُ وتی پِس ءَ ھال بہ دنت۔ کہ پئوجی شار ءِ تہ ءَ پُترتگ ءُ دراھیں شاھی ماھل پوج ءِ قبضہ ءِ تہ ءَ انت۔ بلے آئی ءَ پُشت پئوجی سپاھی ءِ ھیال اھتگ اَت۔ گُڑا آ وتی نیت ءَ بدل کُرت۔ ءُ پہ سلمان ءِ بنگلہ ءَ روان بوت۔ چی ءَ کہ نوں آئرا ھر جاور ءَ پہ سلمان ءِ بنگلہ ءَ روگی اَت۔ کہ پُشت ءَ پئوجی سپاھی گوں وتی تپنگ ءُ رائفل ءَ اوشتوک اَت۔ ءُ ٹارچے آئی دست ءَ اَت۔
 یکدے بامن ءَ ھیال بوت۔ چشکہ ھر دْرچک ءِ بُن ءَ یک پئوجی یے اوشتوک انت۔ بلکنا ھر بوچ ءُ ھر کاہ ءُ کابیل ءِ بُن ءَ یک پئوجی یے اوشتوک انت۔ پمیشا آ وتی دم گرگ ءَ ھم داشتگ اَت۔ ءُ گام جنان آ گوں زوتی ءَ سلمان ءِ بنگلہ ءِ دپ ءَ وت ءَ را سر کنگ لوٹ اِت۔
 وھدے آ سلمان ءِ دروازگ ءَ ٹُکینان بوت۔ تو گِس ءِ خدمتگار در کپت۔ ءُ بامن آئرا باز تلواری جست کنان بوت۔
 شازادگ ھمدان انت۔
 جی ھو خدمتگار ءَ گْوشت۔ ءُ پہ بامن دروازگ ءَ پچ کُرت۔ سلمان وتی بنگلہ ءِ کاپر ءِ چیر ءَ آئی وش اھتک کُرت۔ ءُ تہ ءَ وتی وسپوکیں جاہ ءَ بُرت۔ خفتن ءِ نماز ھلاس بوتگ اَت۔ ءُ مہلوک وتی نماز ءُ وتی نان ءُ تھامانی ورگ ءَ چہ ھلاس بوتگ اَت۔ کہ نوں بلکنا ھر کس واب کپگ لوٹ اِت۔
 بلے سلمان نوک نان ءَ ھلاس کُرتگ اَت۔ ءُ چہ وتی ماس ءُ پِس ءِ بان ءَ پاد اھتگ اَت۔ کہ وتی وسیگ ءِ کوٹی ءِ تہ ءَ چراگ ءِ روژنائی ءِ تہ ءَ چیزے نوشتہ کنان اَت۔ کہ بامن اھتگ اَت۔ بلے چہ بامن ءِ تب ءُ رکھب ءَ چہ پدّر بوت۔ چشکہ آ باز ھولکی ءُ تلواری بہ بیت۔ ءُ آ بامن ءَ چہ جست کُرتگ اَت۔
 چے ھیر انت۔ کہ تو اِنکس ھولکی ئے۔
 ءُ بامن وتی تفنک ءَ ایربران وتی ایمان ءَ برجاہ داران گْوشتگ اَت۔
 زان ئے۔ سلمان ما دراہ پوج ءِ گیڑھ ءُ گِس ءِ تہ ءَ ایں۔
 چے متلب۔ سلمان ھمے ناگتیں ھبر ءِ سر ءَ چاڑ کگ بوتگ اَت۔ چشکہ آئرا وتی گوشانی سر ءَ باور نہ اھتگ اَت۔ کہ آ چے اِشکنگ ءَ اَت۔ ءُ پرچے اِشکنگ ءَ اَت۔ پمیشا آ چہ بامن ءَ ھولکی ھولکی جست کُرت۔
 بامن تو چے گْوشگ لوٹ ئے۔ چے راستی پوج کلات ءَ وتی گیرہ ءُ گیڑھ ءِ تہ ءَ گپتگ۔ چشکہ سلمان ساری ءَ اے بزانتیں کہ پئوج کلات ءَ وتی گیرہ ءُ گیڑھ ءِ تہ ءَ گپتگ اَت۔ یا کہ گران انت۔ کہ بامن ءِ ھبر چشکہ اے راستی ءِ یک مزنیں ثبوت۔ ءُ دلیلے بہ بیت۔
 ءُ بامن آئرا ھال دیان بوتگ اَت۔
 من ءَ شاھی ماھل ءِ جاندمی نیمگ ءَ وھدے من جاندمی باگ ءِ کِشک ءَ چہ تاب کُرت۔ ءُ پہ کتبی نیمگ ءَ رادگ بوت۔ تو یک پئوجی یے جست کُرت۔ کہ من کُجا روگ ءَ آں۔ من تئی نام ءَ گپت کہ من ھمنگر آیان اوں۔ پدا آ من ءَ اجازہ دات۔ ءُ منی ھیال ءَ پوج چہ شاھی ماھل ءَ باز نزینک اھتگ۔ ما دراہ ایشی گیڑھ ءُ گیرہ ءِ تہ ءَ ایں۔ ءُ سلمان ءِ چم چشکہ دربیا انت۔ ءُ گْوشان بوت۔
 من ءَ ایشی اُمیت اَت۔ ءُ منی دل ھمیش گْوشگ ءَ اَت۔ کہ پوج الم ءَ کیت۔ چی ءَ کہ وھدے ھبر ھلاس بنت گُڑا زور ءُ طاقت ءِ ھاکمی کئیت۔ بلے من ءَ سک اپسوز ءُ ارمان بیت۔ کہ اگاں چش بوت۔
 ءُ بامن جست کُرت
 ترا پرچے ارمان کئیت۔
 پمیشا کہ خان صاحب ءِ واب درنیام ءَ چو زگوکیں چمگ ءَ ھشک بنت۔
 بلے چے خان صاحب وت ءَ را وت تانا نہ کُرتگ۔ تو چہ خان ءَ باز نزینک بوتگ ئے۔ تو من ءَ بگْوش کہ چے خان صاحب وت وت ءَ را تانا نہ کُرتگ۔
 ءُ سلمان ءِ ھوش چشکہ دگہ جاھے بہ بیت۔ نہ زانت کہ چے بگْوش اِیت۔ ءُ بامن پدا درنیام کپان گْوشت۔
 بچار خان صاحب مئے راجدپتر ءِ چہ کُلاں بزھگیں مردم ثابت بوتگ۔
 پمیشا کہ آ مُدام سردارانی سازش ءُ مکر ءُ پریبانی دست ءَ بوتگ۔ سلمان گْوشت۔ ءُ بامن چشکہ گوں آئی ھم تپاک نہ بوت۔ گْوشت۔
 خان ءِ وتی کمزوری۔ سردارانی سازش ءِ سبب بوتگ۔
 بلے خان ءِ دگہ چوائس نیست۔ سلمان گْوشان بوت۔
 پمیشا کہ آ پہ وت ھچ چوائسے نیشتگ اَت۔ آ سرداراں ھم گْوشت۔ نہ کُرتگ اَت۔ ءُ وت وت ءَ را ھم سک سوگہ نہ کُرتگ اَت۔
 بلے سردار مُدام آئی بدواہ ءُ بدی دار بوتگ۔ سلمان لکمہ دیان بوت۔ ءُ بامن ترندی ءِ تہ ءَ گْوشان بوت۔
 خان ءَ چو ایدگہ ھاکمانی پیم ءَ جبر ءُ زوراک بوگی اَت۔ تانکہ سرداراں اے جرات مہ بوتیں۔ کہ آ خان ءِ مرضی ءِ ھلاف ءَ بہ شُتین انت۔
 بلے سرداراں ساری ءَ پرنگی چہ خان ءَ بدراہ کُرت۔ ءُ وتی ھاکمی ءَ تاں ویراڈ دات۔ ءُ نوکیں ھاکم سرداراں زُرت انت۔ ءُ خان ءَ جتا کُرت۔ سلمان گْوشان خان ءِ راجدپتری بزھگی ءُ لاچاری ءَ چشکہ یک راجدپتری کمزوری یے ثابت کنان بوت۔ چشکہ ایش خان ءِ وتی کمزوری ءُ بزگی۔ کم واکی ءُ کم گشادی نہ اَت۔ بلکنا ایش یک راجدپتری کم واکی ءُ بزھگی یے اَت۔ کہ خان چشکہ راجدپتر ءِ جنوکیں شخصے اَت۔ کہ آئی وتی ملامتی درا نہ بوت۔
 بلے بامن سلمان ءِ دلیلاں گوں تپاک نہ اَت۔ کہ آئی ھیال ءَ خان۔ نہ ایوک اے انونیں خان احمد یار خان بلکنا دراھیں خان سردارزادگ اتنت۔ یعنے آ مُدام سردارانی مکر ءُ پریبانی جنوک بوتگ ءُ مُدام چہ سردارانی زور ءُ طاقت ءَ چہ تُرس اِتگ۔ بید چہ نوری نسیر خان ءَ کہ نوری نسیر خان سرداراں لگام دَیگ ءَ پہ وتی دستگ خاص ءَ لس دستگ جوڑ کُرتگ اَت۔ تانکہ وتی طاقت ءَ گوں لس دستگ ءِ زور ءَ بہ منین اِیت۔ تانکہ سرداراں زیر بہ کنت۔ بلے سردار گوں نسیر خان زیر نہ بوت انت۔ گُڑا چہ پرنگی ءُ نوکیں مُلک ءِ ھاکماں آیاں وپاداری ءِ سند ءُ مہلت رستگ اَت۔ ءُ آ چوں خان ءِ زور ءُ طاقت ءَ منّ اِت۔
 ءُ سلمان بامن ءِ ھبرانی سر ءَ گْوشان بوت۔
 منی ھیال ءَ خان ءَ یک زالمیں خانے بوگ لوٹ اِت۔ تانکہ آئی بنجاھی درجگ بہ منتیں۔ چشکہ ارس ءِ ءَ یا چشکہ عظیمیں پیٹر ءَ یا کہ چشکہ ہٹلر ءَ۔
بامن آنکہ اے دراھیں شخصیتانی زلم ءُ زوراکی ءِ بدواہ اَت۔ بلے وتی جند ءِ ڈیھ ءُ ڈگار ءِ سردارانی چوچ ءُ تب ءَ زانگ ءَ پد آئرا گمان زُرت کہ چے شر بوت۔ کہ اگاں آیانی خان ھم زوراکیں خانے بوتیں۔ کہ اے ڈگار چہ سردارانی ھاکمی۔ مکر ءُ پریب ءُ سازشاں چہ ھلاس بوتیں۔ کہ ھر دور ءُ ھر زمانگ ءِ تہ ءَ خان ءِ بزگی ءُ کم واکی ءُ بے وسی چہ ھمے مکربازیں سردارانی سبب ءَ بوتگ۔ کہ مروچی خان اگاں تانا ءُ ایوک اَت۔ گُڑا چہ سردارانی دستی ءَ۔
 ءُ پدا ھر دو چُپ بوت انت۔ ءُ ڈن ءَ گوات ءِ توار ءَ اِشکُنان بوت انت۔ چشکہ ڈن ءَ گوات اوشتاتگ اَت۔ ءُ یک المیں چی یے چارمکنڈاں تالان بوتگ اَت۔ کہ اے چُپی ءَ پدیک ھنچشیں چیزے بوگی اَت۔ کہ بلکنا بامن ءُ سلمان ھر دو ایشی ھیال ءَ ھم کُرت نہ کُرت انت۔
 بامن چپ بوت۔ ءُ پکر جنان بوت۔
 نوں چے بیت۔ سلمان وتی نازرکیں دستاں وتی سیاھیں بروتاں مُشان گْوشان بوت۔
 نوں پوج اھتگ۔
 چے خان ءَ گرپتار ءُ کیئز کنگ بیت۔ سلمان جست کُرت۔ چشکہ آئرا اے پہک یکین بہ بیت۔ کہ بگیر چہ خان ءِ کئیزی گری ءُ بندی ءَ پہ خان ءَ دگہ ھچ چیزے نہ اوشتاتگ۔
خان ءِ گرپتاری برے جاورانی سر ءَ یک منطقی آسرے۔ بامن لکمہ دیان بوت۔ ءُ سلمان گوشداران بوت۔ کہ ھر دوئیں ورنایانی باندات چشکہ روژنا اَت۔ یا کہ چٹ تہار اَت۔ ءُ ھر دو ورنائیں شازادگ جاورانی جبر ءِ تہ ءَ ھورت ءُ ھام بوان خان ءِ باندات ءِ بارو ءَ پکر جنان اتنت۔ وھدیکہ وت آیانی جند ءِ باندات یک تھامور ءُ گبیں روھو ءُ مُج ءِ تہ ءَ گار اَت۔ کہ بلکنا اے دوئیں شازادگاں وتی جند ءِ باندات ءِ اِنکس سما ءُ پرواہ نہ اَت۔ چشکہ آ خان ءِ باندات ءِ بارو ءَ پکر مند اتنت۔
 ءُ پدا یک زرے چپی ءَ پد سلمان گْوشت۔
 اگاں خان بندی کنگ بوت۔ گُڑا اے جاور گیشتر ھراب بنت۔
 ءُ بامن بشکھندگ بوت۔ چشکہ آئی ھمے بشکھندگی آئی دل ءُ پکرانی گرانباری ءَ جہل بہ کنت۔ ءُ آ گْوشان بوت۔ ھچ نہ بیت۔ خان بندی بیت۔ ھر کس وتی جاہ ءَ ایمنی ءَ نند اِیت۔
 تئی ھیال ءَ ھچ نہ بیت۔ اے چون بوت کنت۔ کہ خان بندی کنگ بہ بیت۔ ءُ ھچ مہ بیت۔ سلمان جست کُرت۔ ءُ بامن سارت سارت نرم نرم گپ جنان بوت۔ چشکہ نوں آئی دراھیں تُرس ءُ لرز زیان بہ بنت۔ چشکہ نوں ھر چیزے کہ گوں آیاں پیش آیگی اَت۔ گُڑا ایش الم ءَ پیش آیان اَت۔ ءُ بلکنا اھتگ اَت۔ کہ بامن ءِ دل ءَ ھچ تُرس ءُ لرزے مان نہ اَت۔ کہ آ سلمان ءِ دل ءِ ھول ءُ وسوسگاں گیشتر زراب دیان اَت۔ ءُ بامن جست کُرت۔
 تئی ھیال ءَ بگاوت بیت۔ تئی ھیال ءَ مردم کوھانی تہ ءَ رو انت۔ ءُ یاگی۔ پراری ءُ سرمچار بنت۔ پہ اے خان ءَ کہ آ مُدام وتی وش لسانی ءُ چرپ زبانی تہ ءَ مردماں وشیں واباں گوں دُچار کُرتگ۔ وھدیکہ عملی سورت ءَ آ ھچ نہ کُرتگ۔ ءُ نوں آ اے نوکیں مُلک ءِ تہ ءَ آئی ھیثیت ءُ درجگ ءَ چہ منی ءُ چہ تئی درجگ ءَ جہل تر انت۔
 بلے خان وتی ڈیھ ءِ الھاق ءَ کُرتگ۔ یک نوکیں ملکے جوڑ کُرتگ۔
 اگاں خان الھاق مہ کُرتیں۔ ھم ایشرا گوں زور ءُ طاقت الھاق کنگی کپت۔ گوں خان ءَ دگہ راہ ءُ چوائسے نیست اَت۔ چے اے کْوھنگیں راج ءِ مہلوک گوں وتی پچ پھریں تپنگاں گوں بمبار بالی گراب۔ گوں توپ ءُ گوں ٹینکاں جنگ کُرت۔ کنت۔ نا بوئوکیں ھبرے۔ چادی گری ءُ کم پہمی یے۔
 بلے خان ءِ منت واری ءُ اھسان اے مُلک ءِ سر ءَ ھست انت۔ تئی ھیال ءَ اے مُلک ءِ ھاکم خان ءِ منّت وار نہ بنت۔
سلمان ترند جست کنان بوت۔ چشکہ آئرا سک ارمان ءُ سد اپسوز بوت۔ کہ اگاں خان کہ وتی اے مُلک ءَ مزنیں اھسانے کُرتگ اَت۔ کہ وتی بلاھیں مُلک ءَ نوکیں مُلک ءِ تہ ءَ ھوار کُرتگ اَت۔ ءُ گوں ایشی الھاق کُرتگ اَت۔ ءُ بامن وتی پُشت ءَ بندوکیں گیسواں شرکنان گْوشت۔
 بلے منی براس راجدپتر ءِ تہ ءَ اھسان۔ منت واری۔ نیکی۔ اخلاقیات۔ نیست ایشی وتی نیکی ءُ اخلاقیاتے۔ نطشے ءَ نہ ونتگ تو۔
 ءُ سلمان چپ بوت۔ ءُ پدا پاد اھت ءُ چہ کھڑکی ءَ ڈن چاران بوت۔
 اگاں ما پوج ءِ گیرہ ءَ گیڑ ءِ تہ ءَ ایں گُڑا من وتی پِس ءُ ایدگہ مرماں ھال مہ دیاں کہ آ ڈن ءَ در مہ کپ انت۔
 منی ھیال ءَ ایش تنے وھدی مہلہ ئیں ھبرے بیت۔ بچار کہ پوج چے کنت۔ بلکنا پوج جاوراں چارگ ءَ انت۔ چو زوت ھرکت نہ کنت۔
 ءُ سلمان ءَ چشکہ تسلا نہ بوت۔ ءُ آ وتی پچیں روزنامچگ ءَ بند کُرت۔ کہ چہ بامن ءِ آیگ ءَ ساری آ وتی روزنامچگ ءِ تہ ءَ چیزے نوشتہ کنان بوتگ اَت۔ کہ بامن ءِ آیگ ءَ نوں پوج ءِ گیرہ ءُ گیڑھ ءِ ھبرانی تہ ءَ ھر چیزچشکہ وتی جاہ ءَ بے ساہ ءُ بے نپس۔ سنگ بوتگ ءُ اوشتاتگ اَت۔ ءُ پدا آ دیوال ءِ سر ءَ دراھتگیں وتی وتاس ءَ زُرت ءُ گوں آئی لیب کنان ایشرا وتی سْرین ءَ بست۔
 چے ایش المی نہ انت۔ آ چہ بامن ءَ جست کُرت۔ ءُ بامن آئرا چاران بوت۔
 بلے ترا وتاسے گون انت۔ مئے چے بیت۔ کہ ما چو دست ھورک ءُ ھالی ایں۔ ءُ شازادگ سلمان دور کُرت۔ ءُ گوں دیوال ءَ لونجانیں پنچ تیری آئورت ءُ بامن ءِ درنیام ایر کُرت۔ ءُ گْوشان بوت۔
 تو ایشرا بُرت کن ئے۔
 بلے من ءَ تُپنگ ءِ رکھینگ ءِ سر ءَ یکین نہ یات۔ منی دل گْوشان انت۔ کہ ھر کس کہ کنت۔ کہ آئرا تپنگ رکھین اِیت۔ گُڑا آ چہ کُلا گیش ھطرہ ءِ تہ ءَ انت۔
 بلے وتی رکھینگ الم انت۔ سلمان گالی ءِ سر ءَ نشت ءُ وت ءَ را بالشت ءِ سر ءَ تکہ کنان گْوشان بوت۔ ءُ بامن نرم نرم ءَ گْوشان بوت۔
 ھر چیز ءِ یک زمانگ ءُ یک وھد ءُ پاسے بیت۔ وھدے ھما زمانگ۔ ھما ساھت کیت گُڑا مردم ءَ ھچ چیزے نہ رکھین اِیت۔
 تو بزاں بھت ءُ طالع ءُ کسمت ءِ سر ءَ ایمان آئورتگ۔ سلمان جست کُرت۔ ءُ بامن تْران کنان بوت۔
 منی ھیال ءَ راجدپتر ءِ چھیل ءُ چانکانی تہ ءَ یک ذاتے ءِ چے درجگ ءُ چے ھیثیت۔ وھدے راجدپتر یک راہ ءُ یک کشکے یلہ دنت ءُ دومی راہ ءُ کشکے زور اِیت۔ یا چش بگْوش کہ وھدے راجدپتر وتی پالو ءَ بدل کنت۔ ءُ چہ چپیں پالو ءَ بہ راستیں پالو ءَ کیت گُڑا ایشرا نہ منّ داشت کن آں ءُ نیکہ تو۔ ما دراہ بنی آدم راجدپتر ءِ بتو ءُ دُھتک ایں۔ مئے چِٹ ءُ ساد دگرے ءِ دست ءَ انت۔ ما نہ زان ایں کہ مارا کئے دیم ءَ برگ ءَ انت۔ ءُ اے واقعاتانی پُشت ءَ چی یے۔ کئے راجدپتر ءَ دیم ءَ بارت یا برگ ءَ انت۔ یک چیزے المی ھست کہ چہ مئے چماں چیر انت۔ بلے ایش مارا دیمی بران انت۔
 ءُ سلمان گْوشان بوت۔ آ طاقت۔ ھدا انت۔
 ءُ بامن بشکھندگ بوت۔ بلکنا۔ بلکنا۔ ءُ سلمان جست کُرت۔
 چے ترا ھدائی سر ءَ یکین نیست۔
 ھست۔
 گُڑا تئی ھیال ءَ راجدپتر ءِ عمل ءُ ھرکت ھدائی سر ءَ بوگ ءَ انت۔
من ءَ پٹ ءُ پول کنگی انت۔ کہ راجدپتر ءِ تہ چون ھست۔ پرچا کہ راجدپتر ءِ تہ ءَ بدی ءُ سیاہ تہاریں قوت گیشتر زور آور گندگ بنت کہ ھدا بدی ءِ سرچمگ بوت نہ کنت۔ ھدا چہ سر ءَ تاں پاداں نیکی ءِ نام انت۔ اگاں نیکی ھست۔ گُڑا بدی چہ کُجا۔ بلے ما مُدام راجدپتر ءِ دکہ ءُ تیلانکانی تہ ءَ بدی ءَ گندایں۔ ءُ زور ءُ طاقت چے بدی یے نہ انت۔ ھر کس کہ ھر چنت طاقتور بوگ لوٹ اِیت۔ گُڑا بزاں کہ آ ھمنکس نزور ءُ کم طاقت انت۔ پرچا کہ طاقت ءِ تہ ءَ تو مہلوک ءَ زیر کن ئے۔ بلے آیانی ارواھ ءَ گپت نہ کن ئے۔ ارواھ چہ طاقت ءَ زور آور انت۔
 ءُ سلمان بشکھندگ بوت۔
 تو مذہبی بوان ئے۔
 من زانگ لوٹ آں۔ من نہ زان آں۔ کہ ھر ارواھ ءِ ھیال گوں مذہب ءَ بندوک بیت۔ بنی آدم ءِ آئیڈلبگیر چہ ارواھ ءَ ھم بوت نہ کنت۔
 بلے آئیڈل وت یک ارواھی ئیں ھبرے۔ سلمان جست کُرت۔ ءُ بامن ایشرا ساف کنان بوت۔ آئیڈل ءُ ارواھ ءِ معنا ءِ تہ ءَ گرگ تئی وتی ادراک ءِ سر ءَ انت۔ کہ تو آئیڈل ءَ ارواھ ءِ بزان یا کہ مہ زان۔ بلے منی ھیال ءَ راجدپتر ءِ مھرک ھما آئیڈل انت۔ کہ ایشی تہ ءَ مردم وتی جند ءِ آئیدل ءَ پیلو کنگ لوٹ اِیت۔ کہ اے آئیڈل بنی آدم ءِ دودمان ءِ جمعہ جُہد ءِ شعوری ءُ لاشعوری دنیا ءِ ھزانگ چہ آئی سرگْوستاں پُھر بوان بنی آدم ءَ جاور ءَ آئورتگ کہ آ یک آئیڈلے جوڑ کُرتگ۔ یا کہ یک آئیڈلے جوڑ کنگ ءِ درجگ ءَ رستگ۔ چہ وتی شعوری کشادگی ءِ سبب۔ ءُ ھدا اے آئیڈل ءِ بُن ءُ چمگ بوت کنت۔ پرچا کہ راجدپتر عیب دار انت۔ راجدپتر ءِ تہ ءَ زوراکی ءُ زُلم مان انت۔ راجدپتر ءِ تہ ءَ کوش ءُ کُشارے ھست۔ جنگ ءُ پساتے ھست۔ مُدام یک جنگ ءُ یک ایمنی یے ھست کہ ایمنی ءُ جنگ ءِ تضاد راجدپتر ءِ تہ ءَ گندگ بیت۔ بلے آئیڈل ءِ تہ ءَ یک پیلوی ءُ یک پہکیں مھکمی ھست چہ جائیکہ ایش ساڑی نہ اَت۔ بلے ھمے پیلوی ءِ مارشت مردم ءَ دیم ءَ بارت تانکہ آ سرجم ءُ سوگہ ءُ پیلوئیں ذاتے بہ بیت۔ ءُ چہ وتی بدی ءُ سیاہ تہاریاں بُرز بہ بیت۔
 راجدپتر منی نزد ءَ ھما پڑ ءُ میدان انت۔ کہ اد ءَ ذات وت ءَ را گوں پیلوئیں قوتانی بہر کنت۔ ءُ پیلوی ءِ جُہد ءَ کنت۔ نہ کہ نیکی ءِ جُہد کنت۔ چی ءَ کہ نیکی ءِ جُہد پیلوی ءِ جُہد انت۔ ءُ پیلوی وت نیکی یے زانگ بیت۔
 ءُ سلمان جست کنان بوت۔
 گُڑا پہ وتی پیلوی ءَ تو ایدگرانی لاشاں چہ بگْوز پمیشا کہ تو پیلوی لوٹ ئے۔
 یک وت مختاریں ذاتے کدی دومیانی لاشانی سر ءَ۔ دومیانی کمزوریانی سر ءَ۔ وتی ذات ءِ پیلوی ءِ ماڑی ءَ نہ بند اِیت۔ چی ءَ کہ بنی آدم ءِ آئیڈل ءِ تہ ءَ۔ یعنی آئی پیلوی ءِ آئیڈل ءِ تہ ءَ ایدگرانی قدر ءُ عزت چہ کُلاں ساری کیت۔ آ چونیں مردمے بیت۔ کہ آئی وتی ذاتی گرذ ءُ آئی گرذ ءُ لوٹ ءُ آئی وت گرذی ءِ تہ ءَ ایدگہ بُن بگرات ءُ بہ سُچات چی ءَ کہ آئرا پیلو بوگی انت۔ آئی پیلوی ءِ مارشت آئرا راجدپتر ءِ تہ ءَ وتی جند ءِ پیلوی ءَ گوں ھوار ایدگرانی پیلوی ءِ مارشت ءَ پہ جنگ کنگی انت۔ نہ کہ آئی واب تہل بنت۔ پمیشا من گْوش آں کہ ما گوں راجدپتر ءَ بندوک ایں کہ مئے تکمیل ءُ مئے پیلوی یک ادیرگ ءُ یک کوہ ءُ کوھستگ ءِ نہ یک تانائیں گمبند ءِ تہ نہ بیت۔ بلکنا راجدپتر ءِ سرد ءُ گرم ءِ تہ ءَ مئے بہشت ءُ مئے دوزھ انت۔ منی ھیال ءَ بہشت ھما انت۔ وھدے تو چہ بنی آدم ءِ آئیڈل ءَ نزینک ئے۔ ءُ دوزھ چہ اے آئیڈل ءَ دوری ءِ نام انت۔
 منی دراھیں کست ءُ کینگ۔ منی بیرگیری۔ منی ھسد۔ منی غسہ۔ منی وتی جہل ھیالی ءِ مارشت۔ منی وتی بے سوبی ءُ بے کٹی۔ منی نپس ءِ بے راھی ءُ بے کشکی ءُ منی وتی آسودگ بوگ ءِ مارشت۔ منی اشتاپ کاری۔ منی ھرس ءُ لالچ۔ منی وتی مادی ئیں چیزانی منجار ءُ امبار جنگ ءُ واب۔ منی دولت۔ نام ءُ نسب۔ طاقت ءُ زور ءُ مال مڈی جوڑ کنگ ءِ دراھیں جُہد منی کمزوری انت۔ پرچا کہ راجدپتر ءِ تہ ءَ ما ھمے چیزانی چاپ ءُ دُہل ءُ سُرنگاں اشکنان باں۔ بلے منی آئیڈل من ءَ چہ راجدپتر ءَ جتا کنت۔ کہ من راجدپتر ءِ تہ ءَ آنکہ بہر زورگ لوٹ آں بلے منی آئیڈل بنی آدم ءِ پیلوی ءِ آئیڈل انت۔ کہ منی وتی زند ءِ اِنکس سیاہ تہاریں دمَگانت۔ کہ من لوٹ آں کہ وت کشی بہ کن آں۔ پرچا کہ من چہ وتی جند ءِ ذات ءَ سک بد کیت وھدے من وتی کمزوریاں گندآں۔ بلے وھدے من بنی آدم ءِ آئیڈل ءَ راجدپتر ءِ تہ ءَ چارآں کہ راجدپتر ءِ تہ ءَ بدی ءَ ابید پمن پیلوی ءِ یک آئیڈلے موجود انت۔ گُڑا من ھمیشی ءِ تہ ءَ دیم ءَ روگ لوٹ آں۔ ءُ من راجدپتر ءِ سَئیں علامت یعنے دولت۔ نام ءُ طاقت ءَ ابید سگّ۔ سینگ۔ برداشت۔ علم۔ زانت۔ عدم تشدد ءُ ایمنی لوٹ آں۔ پرچا کہ من زان آں کہ راجدپتر ءِ چلشت کور انت۔ ءُ بے راہ انت۔ بگیر چہ بنی آدم ءِ ھما آئیڈل ءَ کہ آ راجدپتر ءِ تہ ءَ بنی آدم ءِ جمعہ جُہد ءَ پد وت ءَ را پدّر کُرتگ۔
پمیشا کہ بنی آدم وتی داب ءُ ارواھ ءُ لاشعور ءِ مزلاں چہ گْوزان گیشتر کشادگ بوان انت۔ ءُ گیشتر وتی پیلوی ءِ نیمگ ءَ رُمبان ءُ تچان انت۔ کہ راجدپتر ءِ ایدگہ عمل ءُ ھرکت آنکہ راجدپتر ءِ بہر انت۔ بلے ایش درا نیک نہ انت۔ نیکی ایوک ءَ مردم ءِ پیلوی ءِ تہ ءَ انت۔ راجدپتر نیک نہ انت۔ بد ھم نہ انت۔ بلکنا ایش مردماں کوریں لہڑگ ھوپارانی چلشت ءِ نام انت۔ وھدیکہ آئیڈل مردم بوگ راجدپتر ءِ اسل علت بوت کنت۔ پرچا کہ ایشی تہ ءَ ھدا ھم ھست۔ ارواھ ھم ھست۔ ساہ ھم ھست۔ ءُ نفس ھم ھست۔ نیکہ راجدپترے بے ساہ انت۔ بے نپس۔ بے دم انت۔ ءُ بے منطق ءُ بے دلیل انت۔ کہ اد ءَ طاقت ءُ زور ءَ گوں چیز ٹھ انت۔ کہ اد ءَ ھچ دلیلے کار نہ کنت۔
 سلمان بامن ءِ گپّاں پہ دلگوش گوشداران بوت۔ چشکہ ھر دوئیں شازادگ گوں وت ءَ بوئوکیں جاورانی جبر ءَ چہ دل ءَ شموشگ لوٹ اِت۔ ءُ وت ءَ را گوں فلسفہ ءُ پگر ءَ ھمگْرنچ کنگ لوٹ اِت۔
 شپ گْوزان اَت۔ ءُ ھر نیمگ ءَ چپ چپالی اَت۔ چشکہ دراھیں کلات مردم واب برو انت۔ تنے ھدّ ءَ کہ کچکانی وکّگ ءِ توار ھم آیگ ءَ نہ اَت۔ کہ ھمے چپ چپانی ھر دوئیں شازادگانی تُرس چشکہ گیش کنان اَت۔ کہ آ وتی دلگوش ءَ گوں پکر ءُ فلسفہ ءَ کنگ لوٹ اِت۔ کہ بلکنا گُڈّ سر ءَ ھمے پگر ءُ فلسفہ ءُ آیاں چرایانی بدھالیں جاوراں چہ در بہ کنت۔
 ءُ پدا سلمان دگہ جستے کُرت۔
چے طاقت ءِ جواب ءَ گوں طاقت ءَ دَیگ مہ بیت۔
 من طاقت ءِ کارمرز کنگ ءِ سک بدواہ ءُ بدی دار اوں۔ پرچا کہ یک طاقتے بدی پیداک کنت۔ ءُ تو اگاں طاقت کامرز کُرت۔ گُڑا چو بزاں بدی گیشتر بوت۔
 ءُ سلمان جست کُرت۔
 گُڑا اے جاورانی تہ ءَ ما چے بہ کن ایں۔
 گوں عقل ءُ ھوش ءَ کار بگر اِت۔
 ءُ پدا دروازگ ءَ ٹُک ٹُک بوت۔ تو سلمان وتی دیم ءَ پئوجی ئیں سپاھی یے اوشتوک دیست ءُ آئی دل دْرِک اِت۔ ءُ آ چی پئوجی سپاھی ءَ جست کنان بوت۔
 چے ھیر انت۔
پئوجی وتی ٹارچ ءَ گس ءِ روژنائی ءِ تہ ءَ بند کنان گْوشت۔
 شُما دراہ بندی اِت۔ شُما اچ اداں در کپت نہ کن اِت۔
 ءُ سلمان ھچ نہ گْوشت۔ ءُ پدوکائی کوٹی ءَ آیان بوت۔ ءُ پئوجی تہ ءَ پُترت انت۔ آ چار پنچ پئوجی اتنت۔ ءُ آیانی تُپنگ بہ آیانی کوپگاں لونجان اتنت۔ ءُ آھنی ئیں کُلاھانی سر ءَ دْرچکانی دار ءُ بوچ جنوک اتنت۔ چشکہ آ جنگی ھالت ءِ تہ ءَ بہ بنت۔
سپاھی انگر آنگر چاران بوت انت۔ ءُ پدا آیانی چم بہ پنچ تیری ءَ کپت انت۔ کہ ھموداں ایر اَت۔ یک پئوجی یے ءَ تپنگ زُرت۔
 اے اد ءَ پرچے۔
سلمان ھچ ھبر نہ دات۔ بامن پاد نہ یات۔
 شُما جنگ کنگ لوٹ اِت۔ پدا آ بامن ءِ نیمگ ءَ دست تچک کنان چہ سلمان جست کُرت۔
 اے کئے انت۔
منی سنگت انت۔ بامن وت گپ نہ جت۔
پئوجی تُپنگ ءَ زُرت انت۔ ءُ انگر آنگر چاران پد و پد چہ دروازگ ءَ در کپت انت۔ ءُ چہ دروازگ ءَ در کپگ ءَ ساری آیانی کماندار وتی چکّ پروشت ءُ تپنگ ءَ پد ءُ پد سلمان ءِ دست ءَ دیان جست کُرت۔
 ایشرا لائنس ھست چے۔
 ھو سلمان تچکیں تپنگ ءَ را سپاھی ءَ دست گپت۔
 ءُ پدا آ در کپت انت۔ تو سلمان ءِ پِس رھمن پُترت ءُ نوں بامن آئی دیم ءَ پاد اھت۔ پیریں رھمن گْوشان بوت۔
 چے پئوج راستی اھتگ۔ چے ماں دراہ بندی ایں۔ آخر اے چے بوتگ۔ ءُ پدا رھمن ھال دات کہ ھر نیمگ ءَ پئوج اوشتاتگ ءُ دراھیں راہ بند انت۔ سلمان کلاک ءَ چار اِت۔ کہ شپ ءِ سَے بج بوگ ءَ اَت۔ ءُ آ وتی کوٹی ءِ تہ ءَ بندی۔ سُہب ءِ راہ چار بوت
روچ دراھت گُڑا گوں روچ ءِ بُرز بوگ ءَ ٹکا ٹکا تپنگانی توار یک مرگ ءِ پیمیں چپ چپائی یے ءِ دل ءِ تہ ءَ بُڈ روان یک چیگانٹے جوڑ بوت۔ ءُ مہلوک ءِ کوکار ءُ جگا ءِ توارے ھر نیمگ ءَ پرشت ءُ گوں ھمیشی ھوار یک وارے پدٹکا ٹکا تپنگانی توار بوت۔ ءُ پدا گُومبگے ءِ توار بوت۔ چشکہ ڈگارے جُمب اِیت۔ ءُ گوش کر بہ بنت۔ سلمان ءِ پیریں پِس لٹ ءَ بند کنان سلمان ءُ بامن ءِ کوٹی ءِ تہ ءَ اھت۔ کہ آ ھر دو کھڑکی ءِ بُن ءَ ٹنڈ ءُ لوچیں دْرچکاں بگیر دگہ ھچ چیزے گندگ ءَ نہ اتنت۔
 سلمان وتی پِس ءَ چہ دروازگ ءَ پُتران دیست تو دور کنان آئی دست ءَ گپت ءُ آئرا تہت ءِ سر ءَ نندارینت۔
 تو بہ نند ابا۔ ھدا خیر کنت۔
 ءُ پیریں رھمن وتی ھوش ءُ سار ءَ برجاہ داران گْوشان بوت۔
 بلے ایش چے بوگ ءَ انت۔ چے اے توپ ءِ گلولگ شاھی ماھل ءَ ڈھرینگ ءَ انت۔ چے آ خان ءُ آئی دراھیں کہول ءُ کالہ ءَ کُشگ لوٹ انت۔ احمد یار خان زندگ انت۔ یا کہ مُرتگ۔
پیریں شازادگ کہ آئی مچاچ ءُ بروان دراہ اسپیت بوتگ اَت۔ ءُ آئی پیشانی کرنچ بوتگ اَت۔ چہ سلمان ءُ بامن ءَ جست کنان بوت۔ کہ بامن تنے وھدی چہ کھڑکی ءِ بُن ءَ نہ سُر اِتگ اَت۔ ءُ آ یک کرار ءَ وتی چم ءُ گوشاں جنان ڈن ءِ ندارگ ءَ اِشکنگ ءُ چارگ لوٹ اِت۔ بلے اد ءَ کس درانہ اَت۔ ءُ زانگ نہ بوت۔ کہ اے تپنگانی توار چہ کتبی نیمگ ءَ آیگ ءَ اَت۔ چہ شاھی ماھل ءَ آیان اَت۔ ءُ کس نہ زانت کہ اے دمان شاھی ماھل ءِ تہ ءَ چے بوگ ءَ اَت۔ چے شاھی ماھل گُڈّی ئیں گومبگ ءُ توار ءَ پد ڈھرتگ اَت۔ کہ بلکنا ایش توپ ءِ توارے اَت۔ کہ ساری ءَ تپنگانی توار اَت۔
 ءُ پدا بامن وتی دیم ءَ گردینت ءُ دراھیں توار اوشتات انت۔ نہ کہ مہلوک ءِ گلبدگ ءُ کوکار اِشکنگ بوت۔ ءُ نیکہ تپنگانی ٹکا ٹکا ءِ توار اھت۔ بلکنا یک وارے پدا مرگ ءِ پیمیں چُپی یے ھر نیمگ ءَ مان اھت۔
 بامن ءُ سلمان جہل بُن ءَ بالشتانی سر ءَ نندوک بوت انت۔ وھدیکہ پیریں رھمن تہت ءِ سر ءَ نندوک بوت۔ ءُ آ ھر سئے گپ نہ جت چشکہ آیوکیں ساھتاں اے جگا ءُ کوکار ءِ توار ءُ اے تپنگانی ٹکا ٹکا یک وارے پدا بنا بیت۔ ءُ چشکہ آ پکر جنان بوت انت۔ کہ اگاں اے رندی چش بوت۔ گُڑا ھچ چیزے نہ مان اِیت۔
 تئی ھیال ءَ خان زندگ انت۔ یا کہ تنی وھدے اے توپ ءُ گلولگانی تہ ءَ مُرتگ ءُ بیران بوتگ۔ پیریں شازادگ چشکہ پہ خان ءَ باز پریشان اَت۔ ءُ زوتاں زوت زانگ لوٹ اِت۔ کہ گوں خان ءَ چے بوتگ۔ ءُ آ خان ءَ احمد یار گْوشان اَت۔ کہ گوں آئی خان ءُ میر ءِ لقباں ھم جنگ ءَ نہ اَت۔ کہ اچ ایشی پدّر بوگ ءَ اَت۔ کہ آ خان ءَ یک بد بہتیں ءُ بے کسمتیں ءُ بے طالعہ ئیں مردمے شُمار کنان اَت۔ کہ آئی استال گردشت کنان گوں چشیں جاورے ءَ مان اھتگ اَت۔ کہ گُڈّ سر ءَ آ توپ ءُ تپنگانی بہر بوتگ اَت۔
 ءُ سلمان وتی پِس ءَ تسلا دیان گْوشت۔
 ھدا ھیر کنت۔ خان زندگ ءُ سلامت انت۔ پئوجی وھدے راجدپتر ءِ یک مزنیں مردمے ءَ بندی کن انت۔ گُڑا مزاھمت بیت۔ بلکنا مہلوک ءَ تُرسینگ ءِ ھاتر ءَ اے دراھیں ٹکا ٹکا بوگ ءَ انت۔ خان زندگ ءُ سلامت انت۔ خان چشیں نادان ءُ نا بزانتے نہ انت۔ کہ توپ ءُ گلولگانی دیم ءَ کئیت۔ خان ءِ بندی کنگ چے مشکل ءُ گرانیں ھبرے۔ بلے پئوجیانی وتی یک شون ءُ راھبندے۔ ھدا خیر کنت۔
 ءُ پیریں شازادگ رھمن کہ وت زانتکاریں مردمے کہ آ شاھی ماھل ءِ دراھیں سرد ءُ گرم ءَ دیستگ اَت۔ ءُ آسر ءَ سارت ءُ گرم ھر چیز گْوستگ اَت۔ یک آہ سڑدے کش اِت۔ ءُ گْوشان بوت۔
 منی ھیال ءَ اے احمد یار ءِ گُڈّی ئیں روچ انت۔ مروچی ءَ چہ آنگر احمد یار۔ احمد یار انت۔ نیکہ خان انت۔ ءُ نیکہ میر انت۔ اگاں زندگ مان اِیت۔ گُڑا دراھیں راجدپتر ءِ تہ ءَ چہ کُلاں سیاہ بہت ءُ سیاہ طالعہ ئیں خان ءِ نام ءَ یات بیت۔
 ءُ بامن ءِ نیمگ ءَ چاران پیریں شازادگ گْوشان رھمن جست کنان بوت۔
 تئی پِس کُجا انت۔
 منی پِس دو روچ ساری ءَ مستونگ ءُ خضدار ءَ شُتگ اَت۔ ساری ءَ خضدار۔ پدا مستونگ۔ تنے وھدی نہ اھتگ اَت۔ بلے نہ زان آں کہ مروچی مستونگ ءَ سر بوتگ یا کہ تنی وھدی خضدار ءَ انت۔
 ءُ پیریں شازادگ گْوشان بوت۔
 شر انت۔ کہ آ ڈن ءَ انت۔ نیکہ پئوج آئرا ھم زندگ نیشت۔ بلکنا مارا دراھاں کشگ بیت۔ کئے زانت۔ اے سکیں جاور انت۔ ھچ ایشی گیش تہلیں جاور چشکہ ھما دمان ءَ ھم نہ اھتگ اَت۔ وھدے خان وتی آزاتی ءِ جار جتگ اَت۔ ءُ پدا الھاق ءِ الھاق نامگ ءَ دستخط کُرتگ اَت۔ مروچیگیں روچ اچ ھما دراھیں گْوستگیں روچاں سیاہ۔ تہل ءُ تُرسناک انت۔ نہ زان آں من ءَ پرچے اے مارشت بوگ ءَ انت۔ کہ احمد یار زندگ نہ انت۔
پیریں شازادگ رھمن ءِ ھوش گوں خان ءَ دلگوش اَت۔ کہ آئی دل ءِ تہ ءَ نہ زان آں پرچا اے تُرس نشتگ اَت۔ کہ خان میر احمد یار خان زندگ نہ انت۔
 چُپی تاں دیر ءَ منت ءُ یک وارے پدا دوارگ ٹکا ٹکا ءِ توار بوت۔ بلے دیردیر ءَ ءُ دُور دُور ءَ۔ ءُ دوارگ چُپی بوت۔
بامن ءُ سلمان کاپر ءِ چیر ءَ اھت ءُ اوشتات انت۔ بلے رھمن آیاں منع کُرت۔ کہ آ ڈن ءَ در مہ کپ انت۔ کہ تنے وھدی ھر چیز بوت کُرت۔ ءُ سک ھبر ھم بوت کُرت۔ کئے زانت۔ چاست ءُ پدا نیمروچ بوت۔ ءُ پدا ھچ توار ءُ تکے نہ بوت۔ بامن ڈن ءَ در کپت۔ ءُ کاپر ءِ تہ ءَ چاران بوت۔ کہ دروازگ ءِ بُن ءَ پئوجی تنے وھدی اوشتوک اتنت۔
رھمن پاد اھت۔
 من چُک ءُ زہگاں دلجم بکن آں کہ تانکہ آ درمہ کپ انت۔ ءُ آ چہ کاپر ءَ بہ دروازگ ءَ آ دیم گس ءِ دومی بہر ءِ تہ ءَ شُت کہ ھموداں کہ سلمان ءِ ایدگہ مردم۔ کسانیں گہار۔ براس وتاک اتنت۔
روچ بیگاہ بوت۔ ءُ پدا شپ ءَ اھت ءُ اے شپ ھم پکر ءُ پریشانیانی تہ ءَ گْوست کہ کس نہ زانت کہ زی شاھی ماھل ءِ بُن ءَ چے بوتگ اَت۔
 ھما دومی سُہب ءَ پئوجی چہ دروازگ ءِ دپ ءَ دور بوت انت۔ ءُ رامین تچان ءَ اھت ءُ پُترت۔
بامن تو ماس ءَ پریشان کُرتگ۔ من ھم شاھی ماھل ءِ تہ ءَ گٹ ءُ گرپتار بوتگ اَت۔ کہ نوں ھر چیز پد و پد وتی جاگہ ءَ اھتگ۔ گُڑا من چہ گس ءَ کایاں کہ اد ءَ ماس ءُ مہناز ءَ تسلا داتگ کہ ھر چیز خیر انت۔
 ءُ سلمان رامین ءِ گپّاں چہ یک گوش ءَ اشکنان چہ دومی گوش ءَ در کنان اسلی ئیں ھبر ءَ جست کُرت۔
 خان صاحب ءِ ھالاں بدئے۔ کہ خان زندگ ءُ سلامت انت۔
 ءُ رامین گْوشان بوت۔
 خان صاحب ءَ پئوجی یک پئوجی گاڑی یے ءِ تہ ءَ شال ءَ بُرتگ۔ آ بندی کنگ بوتگ۔
 بلے اے تُپنگ ءُ توپانی توار پرچے۔ بامن جست کُرت۔ ءُ رامین پسّو دیان گْوشت۔
 لہتیں مردم باگ ءَ بولیوارڈ ءِ مزنیں سڑک ءِ سر ءَ مُچی کُرتگ اَت۔ ءُ خان ءِ حق ءَ نعرہ جنان اتنت۔ کہ پئوجی آیانی سر ءَ تپنگ کاری کُرت۔ ءُ گْوش انت۔ کہ دہ یازدہ مردم سڑک ءِ سر ءَ گوں اولی ٹکاہ ءَ لتڑی جنان شہید بوتگ اَت۔ کہ ھما دمان ءَ پئوجی آیانی لاشاں چست کُرتگ اَت۔ ءُ نہ زان آں کُجا بُرتگ اَت۔
 ءُ اے توپانی توار پرچا۔ بامن دیمتر ءَ جست کنان بوتگ اَت۔ کہ نوں پیریں شازادگ ھم ھموداں اوشتوک رامین ءِ ھبراں چپ چپ اِشکنان اَت۔ ءُ رامین دیمتر ءَ ھال دیان بوت۔ اسل ءَ خان دو روچ ساری وتی ماھل ءِ سر ءَ آزات بلوچستان ءِ بیرک ءَ بُرز کُرتگ۔ کہ اے بیرک ماھل ءِ گُڈّی ئیں مزل ءِ ٹل ءُ بُرج ءِ سر ءَ جنوک اَت۔ کہ پئوجی ھمیشرا توپ جت انت۔ کہ ٹُل ڈھریتگ ءُ بیرک ھم بال کُرتگ اَت۔
 ءُ پیریں شازادگ گْوشان بوت۔
 احمد یار خان صاحب یک پئوجی افسرے ءَ بُرت ءُ گاڑی ءِ تہ ءَ سوار کُرت۔
 چے پئوجی افسر آئرا گِران ءُ تیلانک دیان بُرت۔ آ جست کُرت۔ ءُ رامین ھمے جست ءِ سر ءَ چشکہ ھبکہ بوت۔ کہ آخر واجہ کار رھمن اے جست ءَ پرچے کنگ ءَ اَت۔ ءُ آ پسو دیان بوت۔ پئوجی افسر آئرا سلام دات ءُ گوں عزت ءَ گاڑی ءِ سر ءَ تہ ءَ سوار کُرت۔
 تو کُجا اِت۔ ئے۔ سلمان جست کُرت۔
 من گوں داروگہ دُرّاؔ ءَ گوں وزیر دربارجہل چوکیدارانی کوٹی ءِ بُن ءَ نشتگ اِت۔ ایں کہ پئوجی اھت انت۔ ءُ آ داروگہ ءَ جست کُرت انت۔ کہ خان کُجا انت۔ ءُ پدا ما ھر سَئے بُرز ءِ مزل ءَ خان ءِ کوٹی ءِ تہ ءَ شُت کہ خان صاحب ساری بشکھندگ بشکھندگ مارا وش آمد ءُ بر آمد کنان بوت۔ ءُ بگل ءَ گپت ءُ دروت دات۔ ءُ پئوجی کرنل آئرا سلیوٹ جت ءُ گوں عزت ءَ جہل ءَ آورت ءُ گاڑی ءِ تہ ءَ سوار کُرت۔ ءُ پدا گاڑی رادگ بوت۔
پیریں شازادگ چشکہ وش بوت۔ کہ احمد یار زندگ انت۔
 ءُ پدا سلمان ءُ بامن چہ وتی بنگلہ ءَ در کپان شاھی ماھل ءِ نیمگ ءَ در شُت انت۔ تانکہ پہ وتی چم بہ گند انت۔ کہ دو روچ کلات ءِ تہ ءَ چے بوتگ اَت۔
چہ رامین ءِ سیر ءُ آروس ءَ ساری بامن ءَ زانت کہ آئی پِس میر حمل ءِ نیت چہ خان ءَ دگہ پیم ءَ انت۔ ءُ آ وتی باندات ءِ بارو ءَ وت یک پیسلہ یے کنگ لوٹ اِت۔ کہ اے پیسلہ آنکہ پرائی تہل ءُ سک اَت۔ بلے میر حمل وتی بازیں رازداریں پیسلہاں کنگ لوٹ اِت۔ کہ ایشانی تہ ءَ آئی وتی جند ءِ رضا ءُ مرضی ھوار اَت۔ کہ گوں خان ءِ لوٹ ءُ گزراں آئرا ھچ بکارے نہ اَت۔ چی ءَ کہ شازادگ میر حمل۔ خان ءِ نزور ءُ کمزوریں پیسلہاں بلوچستان ءِ ویل ءُ جنجالانی مزنیں سببے ھیال کُرت۔ ءُ آ لوٹ اِت۔ کہ کہ وتی جند ءِ سر ءَ چہ یک زرمبشت ءُ یک تھریک ءُ یک چن ءُ لانچے جوڑ بہ کنت۔ بہ ٹاھین اِیت۔ ءُ اڈ بہ دنت تانکہ ڈیھ ءُ ڈگار ءِ بارو ءَ یک سرجمیں ندارگ یا کہ راہ کشکے دیم ءَ بئیت۔ کہ تنے وھدی چشیں راہ ءُ کشکے درا نہ اَت۔
 شازادگ میر حمل چہ خان ءِ بندی گری ءَ لہتیں روچ ساری ھال داتگ اَت۔ کہ آ مستونگ ءُ خضدار ءِ دوڑہ ءَ شتگ۔ چشکہ بامن ءِ ھیال اَت۔ بلے نوں خان ءِ بندی گری ءِ دہمی ءُ دوازدہمی روچ ءَ ھال رست۔ کہ شازادگ میر حمل گوں وتی شست ءُ ہپتاد مردماں یاگی بوتگ۔ ءُ کوھاں گپتگ ءُ دومی نیمگ ءَ سردار نوروز خان زہری ھم کوھانی تہ ءَ یاگی بوتگ اَت۔
 اے ہردوئیں یاگی گڑپ ءُ ٹولیانی جنگ۔ ءِ تہ ءَ دگہ ھچ پرکے نہ اَت۔ بگیر اچ ایشی کہ نواب نوروز خان۔ خان ءِ بندی گری ءَ پہ وت یک بلوچی پیگورے ھیال کنان اَت۔ سرکار ءِ بدی داری ءَ کوھاں گپتگ اَت۔ ءُ جنگ ءُ مڑایے بنا کُرتگ اَت۔ کہ آئی جنگ بلوچی گیرت۔ نام ءُ نسب ءُ عزت ءُ شان ءِ بارو ءَ اَت۔ کہ ایشی تہ ءَ ون یونٹ ءِ پروشگ۔ سوبہانی نام ءَ برجاہ دارگ۔ سوبہانی تہ ءَ آیانی کْوھنگیں ھند ءُ علاقیانی ھوری ءُ ھوارسواری مان اَت۔ چشکہ سندھ ءُ پنجاب ءِ بازیں ھند ءُ علاقہ کہ آ بلوچستان ءِ بہر اتنت۔ بلے چہ پرنگیانی دستی ءَ نو ایش پنجاب ءُ سندھ ءِ بہر بوتگ اَت۔
 ءُ گُڈّ سر ءَ نوروز خان ءِ لوٹ ءُ گزرانی تہ ءَ مُلک ءِ تہ ءَ جمہوریت ءُ بروبری ءِ لوٹ ھم مان کنگ بوت۔ کہ اے لوٹ بندات ءَ ساڑی نہ اَت۔ چی ءَ کہ نوروز خان وتی قومی شناست ءُ بلوچی گیرت ءَ چہ جمہوریت ءَ گیشتر مستر ءُ مزن ھیال کنان اَت۔
 بلے میر حمل ءِ یاگی گیری ءِ سبب بلوچستان ءِ پچ گپتگیں ھند ءُ علاقہاں یک وارے پدا بلوچستان ءِ تہ ءَ ھور کنگ اَت۔ ءُ بلوچستان ءَ یک گیر مذہبی۔ سیکولر ءُ لبرل ھند ءُ علاقہے جوڑ کنگ اَت۔ کہ ایشی تہ ءَ خان۔ سردار۔ ءُ نواب کس ھور نہ اَت۔ بلکنا اُستمان اولس ءِ جمعہ واھگ ءُ ھُبانی سر ءَ ایش ھیال کنگ بوتگ اَت۔
 اے دوئیں زْرمبشتانی تہ ءَ مزنیں پرکے نہ اَت۔ بلے انگت ھست اَت۔ چی ءَ کہ نوروز خان یک قبیلہ ءُ قومے ءِ مستر اَت۔ کہ آئی اولی واھگ وتی گیرت ءُ وتی شان ءُ شرپ اَت۔ کہ ایش گیشتر انفرادیت پسند اَت۔ وھدیکہ ایشی گیرت ءُ شان ءُ شرپ ءِ دراھیں ھیال تھامور ءُ گب ءُ تہار اتنت۔ کہ انونیں جاورانی تہ ءَ بلکنا ایش یک دگہ چیزے ءِ لوٹ اَت۔ بلکنا دنیا چہ گیرت۔ شان ءُ شرپ۔ ءُ نیکی ءُ بدی ءِ تعریف ءُ سپت ءُ سناھاں چہ دیم ءَ شُتگ اَت۔ بلکنا اے دنیا کہ ایشی تہ ءَ مان زندگ اِت۔ ایں یک نوکیں دنیایے اَت۔ کہ ادا نیکی ءُ بدی ءِ قوتاں چارگ ءِ کچ ءُ کیل بدل اتنت۔ یا بلکنا دنیا ءِ تہ ءَ چشیں نیکی ءُ بدی ءِ ھچ ھیال ءُ پکرے ھم ساڑی نہ اَت۔ کہ اد ءَ درھیں مردم ھم تپاک بہ بوتین انت۔ ءُ گاں چشیں نیکی ءُ بدی۔ عزت ءُ شانے موجود ءُ ساڑی اَت۔ گُڑا الّم نہ اَت۔ کہ چہ ایدگہ ڈنی دنیا ءَ ھم منوکیں ھبرے بوتیں۔ یا بلکنا یے دنیا ءِ تہ ءَ نیکی ءُ بدی ءِ دراھیں ھیال ءُ پکر مردمانی وتی وت گڑیں پکر اتنت۔ کہ ایش پمیشا جوڑ کنگ بوتگ اَت۔ تانکہ مئے زند بہ گْوز اِیت۔ نہ کہ اسلی دروشم ءِ تہ ءَ اے دنیا یک کور ءُ زُبنیں راھبند ءُ کشکے ءَ روان اَت۔ کہ ایشرا بلکنا ھچ معنا ءُ متلبے ھم نہ اَت۔
 بلے ھر جاور ءِ تہ ءَ ءُ ھر زمانگ ءِ تہ ءَ مردمانی یک وتی پکرے ھم اَت۔ کہ اے پکر تاں یک ھدے ءَ راست اَت۔ تانکہ ایشی یک لوٹ ءُ گزرے اَت۔ ءُ وھدیکہ اے لوٹ ءُ گزر پیلو بوتیں۔ گُڑا رند ءَ بلکنا اے راہ شون ءُ راھبند ءِ لوٹ ھم مہ بوتیں۔
 چشکہ مروچیگیں بلوچستان ءَ یک نوکیں علم ءُ زانت ءُ یک نوکیں جُہدے لوٹ اِت۔ ءُ بلکنا وھد ءُ زمانگ ءِ گاڑی ءِ تہ ءَ نوکیں ارواھے اھتگ اَت۔ کہ آخر اے ریل ھم تچان ءَ بوتگ اَت۔ پمیشا نوں یک راھبند ءُ یک کشکے نہ اَت۔ بلکنا ھر راھبند ءُ ہر کشک ءِ وتی گزر ءُ وتی لوٹ اتنت۔ ءُ بلکنا شازادگ میر حمل ءِ راہ ءُ کِشک گوں نوکیں دنیا ءِ لوٹ ءُ گزراں گوں گیشتر میل داشت انت۔ پمیشا کہ میر حمل وتی راہ ءُ کشک ءَ نوکیں دنیا ءِ لوٹاں گوں ھم تپاک کُرتگ اَت۔ کہ اگاں باندات ءِ بلوچستان ءَ اے دنیا ءِ تہ ءَ زندگ بوگی اَت۔ گُڑا ایشرا بلکنا سیکولر۔ لبرل۔ ءُ جمہوری بوگی اَت۔ ءُ ایشی تہ ءَ زالکار ءُ زالبولانی ھم یک ھند ءُ جاھے بوگی اَت۔ کہ تاں مروچیگیں روچ ءَ زالکار ءُ زالبولانی ھچ ھند ءُ جاھے زانگ نہ بوت۔ کہ آیانی ودی بوگ۔ مزن بوگ۔ سیر ءُ آروس بوگ ءَ پد۔ زہگ مزن کنگ ءَ پد دگہ چے کار اَت۔ چے آیاں پمیشا پیدا بوگی اَت۔ کہ آ بمر انت۔ ڈیھ ءِ تہ ءَ نوں ایش یک چٹ نوکیں زْرمبشتے اَت۔ کہ اچ اوداں ساری اد ءَ کْوھنگیں راہ ءُ راھبند ءِ بارو ءَ گپ بوت۔ کہ بلکنا خان میر احمد یار خان اے کْوھنگیں دور ءِ گُڈی ئیں راہ ءُ نشان اَت۔ ءُ شازادگ میر حمل چشکہ یک نوکیں بنداتے کُرتگ اَت۔
۔ لہتیں روچاں پد بامن ءَ وتی پِس ءِ یک نِمدی یے رست۔ کہ آئی تہ ءَ بامن ءَ ھبر کپت۔ کہ آ گوں وتی لشکر ءِ شست ءُ ھپتاد مردماں بہ اوگانستان ءُ انونیں پاکستان ءِ سیم سر ءِ ھند ءُ بہ سرلٹ ءِ سر ءَ سلاھ بند گوں پاکستان ءَ جنگ کنان انت۔ ءُ چہ اوگانستان ءَ کمک لوٹگ ءَ اَت۔ ءُ وتی نِمدی ءِ تہ ءَ آ چہ بامن ءَ ھمے اُمیت کنان اَت۔ کہ بامن ھم گوں آئی ھور بیت۔
 بامن وتی پِس ءِ نِمدی ءَ وانان بوت۔ کہ اولی وار آئرا چشکہ تور اِت۔ کہ آئرا زند ءِ تہ ءَ پر وتی مرگ ءُ پہ وتی زند ءَ یک اھمیں پیسلہ یے کنگی اَت۔ چشکہ ساری ءَ آ اے بارو ءَ کدی اِنکس پکر نہ کُرتگ اَت۔ بلکنا وتی کتاب۔ وتی سیل ءُ شکار ءُ وتی سیل ءُ سواد ءُ وتی پکر ءُ فلسفہ ءِ تہَ مشکول بوتگ اَت۔ ءُ شپ ءَ وپسگ ءُ واب ءِ وھداں آ زندگانی۔ ءُ مرک۔ ارواھ۔ ارواھ ءِ دوارگ زندگ بوگ۔ ھدا۔ راجدپتر۔ نیکی ءُ بدی۔ گناہ۔ ثواب۔ ھست ءُ وجود۔ تہاری ءُ روژنائی ءُ شپ ءُ رو چانی بارو ءَ پکر جنان بوتگ اَت۔ کہ ایش بازمزنیں پکر ءُ ھیال اتنت۔ کہ اے پکر ءُ ھیال ھما اتنت۔ کہ آ یونان ءِ مردماں پنچ سد سال پیش بے واب کُرتگ اَت۔ ھندوستان ءِ مردماں چہ چارھزار سال ءَ تکانسر ءُ بے جار کُرتگ اَت۔ ءُ چین ءُ جاپان ءِ مردماں چہ ھزار ءُ کپے ءَ پریشان کُرتگ اَت۔ کہ گُڈّ سر ءَ چشکہ اے دراھیں جست ءُ پدانی بار ءُ گرانی آئی سر ءَ اھتگ اَت۔ کہ آ دنیا ءِ تہ ءَ اگاں پیدا بوتگ اَت۔ گُڑا آئراھمے جست ءُ پدانی یک پسویے دیگی اَت۔ چشکہ بہت ءُ طالع ءُ کسمت۔ آئی حق ءَ پیسلہ کُرتگ اَت۔ کہ آ وتی دور ءُ وتی زمانگ ءِ راستی ءُ حقیقتانی درنیام ءَ ساڑی اے جست ءُ پدانی پسو ءَ دربہ کُرتیں۔ پرچا کہ المی انت۔ کہ اے جست ءُ پدانی پسّواں ھما مردم شوھاز بہ کنت۔ کہ آ مزنیں شار ءُ آباتیانی تہ ءَ زندگ اتنت۔ یا کہ باز ونتگ اَت۔ ءُ دنیا ءِ نامی ئیں وانگ جاھاں داخل بوتگ اَت۔ بلکنا یک پد منتگیں راج ءِ تہ ءَ ھم ھنچشیں مردم ودی بوت۔ کُرتاں کہ آ گوں زند ءِ مرگ ءُ زندی جستانی سر ءَ چار ءُ بچار بہ کُرتیں۔ ءُ بلکنا کدرت مہربان بوتگ اَت۔ کہ چشکہ اچ آئی دستاں اے کار ءَ گرگ لوٹ اِت۔
 پمیشا بامن چشکہ وتی راجدپتر ءِ کار ءُ کرد ءَ وتی رول ءَ زانتگ اَت۔ کہ ھمے زانت ءِ سبب ءَ آ وت ءَ را چہ دومی شازادگاں جتا ھیال کنان بوتگ اَت۔ کہ آیان پکر ءُ ھیال تاں شاھی ماھل ءَ ساڑی اتنت۔ یعنے شاھی ماھل ءِ اید یم آ دیم ءَ چکران اتنت۔ وھدیکہ آ ئی یعنے بامن ءِ پکر ءُ ھیال دنیائی پکر ءُ ھیال اتنت۔ کہ آ ھمیشانی پُشت ءُ پدا روگ لوٹ اِت۔ ءُ آئرا وتی دل ءِ تہ ءَ اے مارشت مُدام سکھین دات چشکہ آ اے کار ءَ چہ ایدگہ مردماں بلکنا پہ شری ءَ کُرت۔ کُرت۔ پرچا کہ آئی دراھیں پکر ءُ ھیال چہ بندات ءَ ھمے پیم ءَ اتنت۔ ءُ آئی کانپول ءِ چیر ءَ آئی دماغ ءُ مجگ ءِ تہ ءَ ھدا ءُ کُدرت ھمے ھبراں چشکہ مان کُرتگ اَت۔ کہ آ اے دنیا ءِ تہ ءَ دگہ ھچ کار مہ کنت۔ دگہ ھچ پکر مہ جنت۔ ءُ دگہ ھچ رومان ءُ رومائشتے ءَ گوں وت ءَ را مشکول مہ دار اِیت۔ بلکنا زندگانی ءُ مرگ ءِ ھمے جستاں گوں دلگوش بیت۔ کہ آئی زند ءِ مول ءُ مُراد چشکہ ھمیش اَت۔ ءُ دگہ ھچ چیزے نہ اَت۔
 ءُ نوں آئی پِس ءِ نِمدی آئرا دست اھتگ اَت۔ ءُ اے نِمدی ءِ تہ ءَ آئی پِس اچ آئی ھمے لوٹ کنان اَت۔ کہ آ اگاں بلوٹ اِیت۔ گُڑا پہ جمہوریت۔ پہ لبرل ازم۔ پہ سیکولرازم ءُ پہ راجی انساف ءَ آ اے زرمبشت ءِ تہ ءَ بہر زُرت کنت۔
 ءُ آئی پِس ءِ نمدی آئی ھیال ءُ پکرانی تہ ءَ یک ھار ءُ توپانے آئورتگ اَت۔ کہ آ نہ زانت کہ چے پیم ءَ آ وت ءَ را گوں دنیا ءَ ھم تپاک بہ کنت۔ گوں وتی پِس ءَ ھم تپاک بہ کنت۔ کہ آئی چہ بندات ءَ ھمے جُہد بوتگ کہ آ پہ وت یک ھنچشیں راہ ءُ کشکے شوھاز بہ کنت۔ کہ ایشی تہ ءَ آ وتی زند ءِ۔ وتی جند ءِ المیں آزاتی ءَ بزانت کہ آئرا ھدا اے دنیا ءِ تہ ءَ پرچے ءَ پیدا کُرتگ اَت۔
 ءُ آ وتی زند ءِ شوھاز ءَ وتی قوم ءِ درتہ پُچ ءُ لنگڑ ءُ شدیکیں مردمانی ھذمتے کنگ لوٹ اِت۔ ءُ اے درگت ءَ آ وتی جند ءِ پکر ءُ فلسفہ یے دیم ءَ آرگ لوٹ اِت۔ کہ ایش چہ ایدگہ دنیا ءَ چٹ جتائیں پکر ءُ فلسفہ یے بہ بیت۔ کہ کسے ایشی تہ ءَ مان مئیت۔ ءُ کسے ایشی تہ ءَ وتی وار ءَ راست مہ کنت۔ ءُ کسے ایشی تہ ءَ وت ءَ را مہ پیڑین اِیت۔
 ءُ نوں اگاں آ گوں وتی پِس ءَ شُت ءُ وتی اے دراھیں پکر ءُ فلسفہ ءَ یلہ دات گُڑا آئرا چے رس اِیت۔ چے آ وتی زند ءِ مول ءُ مُراد ءَ زانت۔ چے لبرل ازم۔ جمہوریت۔ سیکولرازم ءُ راجی انساف ءِ جار ءُ نعرہ کہ آئی پِس ایشاں وتی سر ءِ سرجگ کُرتگ اَت۔ آئی دست کُمک بوت انت۔ ءُ چے اے نعرہ ءُ جار۔ یعنے لبرل ازم۔ جمہوریت۔ سوشلزم۔ سیکولرازم۔ ءُ راجی انساف ءِ جار ءُ نعرہ چش ارواھ۔ ھدا۔ بہشت ءُ دوزھ۔ ءِ پیم ءَ جار ءُ نعرہ نہ اتنت۔ چے اے نعرہ ءَ ھم وتی گُڈّ سر ءَ مابعدالطبیعاتی نہ اتنت۔ چے نعرہ ءُ جارانی پُشت ءَ انسان ءِ وتی وت گرزی ءُ وتی ذات ءِ واھگ ءُ ھُب چیر نہ اتنت۔ ءُ چے اچ اے نعرہاں پد مئے زند بدل بوت۔
 چے مئے راج کہ تنے وھدی پہ دست ڈگار ءِ لاپ ءِ سر ءَ پل کش اِت۔ ءُ کشت ءُ کشار کُرت۔ ءُ اد ءَ تنے وھدی یک کْوھنیں راجی زندے چارمکنڈاں مان اھتگ کہ ایشی تہ ءَ علم ءُ زانت نہ اَت۔ کہ تنے وھدی اد ءَ مردم رَمگ ءُ پِس چارینت ءُ لڈ ءُ بار کُرت انت۔ گُڑا چے اود ءَ سوشلزم۔ سیکولرازم ءُ جمہوریت ءِ جار ءُ نعرہ جنگ یک شریں ھبرے اَت۔ ءُ چے اے ڈول بوت کُرت۔ کہ مردم وتی کْوھنگیں عزت ءُ نام ءُ نسب ءِ ھیالاں پرے مابعدالطبیعاتی نعرہ ءُ جاراں یلہ بہ دَینت۔ وھدیکہ آیانی عزت ءُ نام ءُ نسب ءِ نام۔ مابعدالطبیعاتی نہ اتنت۔ بلکنا ٹھوس دروشم ءِ تہ ءَ آیانی دیم ءَ ساڑی ءُ موجود اتنت۔ کہ آ شپ ءُ روچ ھمیشانی تہ ءَ زندگ اتنت۔ ءُ ھمیشانی تہ ءَ آیانی نندگ ءُ پاد آیگ ءُ آیانی مرگ ءُ زند اَت۔ کہ پرے قدراں آ مُرت انت۔ ءُ پرے قدراں آ زندگ اتنت۔ ءُ ھمے کْوھنگیں قدرانی تہ ءَ آ وتی زند ءِ مول ءُ مُراد ءَ دیست انت۔ کہ آیانی براس کُشی۔ قومداری جیڑہ ءُ جنگ۔ زمین ءِ دعویٰ۔ جاگیر ءُ منجارانی سر ءَ جنگ ءُ مڑا۔ دومی ءِ سیم سرانی قدر کنگ ءُ پہ وتی سیمسراں مِرگ۔ ءُ پدا۔ آیانی میڑھ ءُ مرکہ۔ آیانی وشی ءُ وشالی ءُ آیانی مرگ ءُ زند چے اے دراھیں چیز ٹھوس نہ اتنت۔ چے ایش آیانی مذہب نہ اَت۔ کہ وت مذہب ءِ بازیں چیز پرے مردماں مابعدالطبیعاتی اتنت۔ کہ ھنچش چشکہ لبرل ازم۔ جمہوریت۔ سوشلزم۔ سیکولرازم۔ ءُ راجی انساف ءِ مقابل ءَ مذہبی ئیں ھیال یعنے ھدا۔ قیامت۔ ءُ بہشت ءُ دوزھ ءُ ارواھ ءِ ھیال ٹھوس سورت ءُ دروشم ءِ تہ ءَ ساڑی نہ اتنت۔ بلکنا آیانی سر ءَ یک مذہبی عقیدگے ھست اَت۔ کہ ایش ساڑی ءُ موجود اتنت۔ گُڑا ھر دوئیں سورت ءُ دروشُمانی تہ ءَ اے قبائلی مردم بے سوب ءُ بے کٹ ءُ بے مول ءُ مُراد اتنت۔ پرچا کہ مذہبی ءُ سیکولرازم ھر دو پرایاں مابعدالطبیعاتی ھیال اتنت۔ کہ اے ھر دوکانی مقابلہ ءَ آیانی وتی زند ءِ ٹھوس ءُ سوگہ ئیں حقیقت ءُ راستی ھما اتنت۔ کہ ایشانی ذکر ساری ءَ بوتگ کہ اد ءَ زنداگاں بدھال۔ گُژنگ۔ شدیک ءُ درپہ در اَت۔ گُڑا ایشی ءَ سگگ ءُ برداشت کنگ ءِ یک ھُب ءُ ھدوناکی یے ھم ساڑی اَت۔ کہ زند ءِ جُہد ءُ زوھد ءِ تہ ءَ آیانی ھمے سگّ ءُ سینگ۔ بہادری۔ سرمچاری۔ ءُ دلاوری آیاں زندگ داشتگ اَت۔ نیکہ مذہب ءِ مابعدالطبیعاتی جار ءُ نعرہ ءُ نیکہ نوکیں دنیا ءِ مابعدالطبیعاتی جار ءُ نعرہ۔
 ءُ بامن وتی پِس ءِ نِمدی ءَ دیم ءَ داران پکر جنان بوت۔ کہ آئی پِس ءِ نمدی چشکہ آئرا چہ وتی رگ ءُ روھتگاں سندان گوات ءِ تہ ءَ بال دیان بوتگ اَت۔ کہ آ ولی وار چشکہ مارشت کنان بوتگ اَت۔ کہ بلکنا تنے وھدی آ ھر چنت کہ ھیال دل ءَ بستگ اَت۔ گُڑا ایش پوک ءُ بے سیت زانگ بوت انت۔ پرچا کہ آ تنے وھدی وتی دراھیں ورنائی ءَ وتی پکر ءُ فلسفہ ءِ تہ ءَ گْوازاینتگ اَت۔ ءُ زند ءَ زند ءِ ٹھوس ءُ سوگہ ئیں دروشم ءِ تہ ءَ کدی نہ پرکایاتگ اَت۔ چشکہ نوں چہ وتی پِس ءِ نِمدی ءَ پدا ایشرا پرکایان وتی وجود ءِ جہلیں درجگ ءَ مارشت کنان ءُ ماران اَت۔
 ءُ وتی پِس ءِ نمدی ءَ پد اولی وار مارشت کنان بوتگ اَت۔ کہ زند اِنکس ارزان ءُ آسانیں کارے نہ اَت۔ نہ چشکہ آ ایشرا ھیال کنان بوتگ اَت۔ بلکنا ایش سک گران ءُ سک مشکلیں کارے اَت۔
 آ نکہ ایش ارزان ءُ آسان اَت۔ اگاں کسے پیسلہ بہ کُرتیں۔ کہ آئرا چے پیم ءَ زند گْوازینگی اَت۔ ءُ اے پیسلہ چہ کُلاں مشکلیں گرانیں کارے اَت۔ ءُ آ ھیال کنان بوت۔ کہ اگاں من وتی پِس ءِ نمدی ءِ پدا بروآں ءُ لبرل اِزم۔ جمہوریت۔ سوشلزم۔ راجی انساف۔ سیکولرزم۔ ءِ ھیال ءُ عکسانی بارو ءَ جُہد بکن آں۔ یا کہ سوفی یے بہ باں۔ ءُ ھدا۔ ارواھ ءُ بہشت ءُ دوزھ ءِ بارو ءَ پکر بجن آں۔ کہ پمن اے ھر دہ مابعدالطبیعاتی ئیں پکر انت۔ کہ نیکہ کسے ھدا۔ ارواھ۔ قیامت۔ بہشت ءُ دوزھ ءَ دیستگ اَت۔ ءُ نیکہ کسے جمہوریت۔ سوشلزاِزم۔ سیکولراِزم۔ ءُ لبرل اِزم ءَ وتی ٹھوس سورت ءَ دیستگ اَت۔ کہ اے دراھیں نظریات اھتگ ءُ شُتگ کہ پرے نظریاتاں لکھ ءُ ھزاریں مردم بیران بوتگ کہ وت مذہب ءُ ھدا ءِ نام ءِ سر ءَ چہ کُلاں گیش مردم مُرتگ اَت۔ یا کہ کُشگ بوتگ اَت۔
 ءُ ھنچش سٹالن۔ ءُ ماوزے تنگ ءُ لینن ءِ آشوب ءُ انقلابانی تہ ءَ لکھ ءُ ھزاریں مردم مرُتگ اَت۔ پرچا کہ اے نظریہ گُڈّ سر ءَ بنی آدم ءِ ٹپانی مردم نہ بوتگ اَت۔ ءُ اچ بنی آدم ءِ مڑھ ءُ لاشانی سر ءَ گْوستگ اَت۔ کہ نوں اگاں من پرے نظریہ ءُ پکراں گوں وتی زند ءَ بہ گوازین آں گُڑا چہ گُڈّ سر ءَ من ءَ پشومانی نہ بیت۔ چے من زند ءِ ٹھوس ءُ راستی ءُ حقیقی ءُ سوگہ ئیں سرگْوست۔ ءُ تجربگاں چہ وت ءَ را زبہر نہ کن آں۔ کہ اے ٹھوس ءُ راستی ءُ سوگہ ئیں زند منی بزگرانی منی دہکان ءُ منی بگ جت ءُ منی شپانکانی زند انت۔ کہ من چہ شاھی ماھل ءِ شازادگانی بے لیکہ ئیں زند ءَ ڈن وتی زند ءَ گْوازینگ لوٹ آں۔ چی ءَ کہ گوں خان ءِ بندی گری ءَ خان میر احمد یار خان ءِ دراھیں شاھی خاندان ءِ زندمانی تہ ءَ چو ھاک ءِ ھاکوتاں گوں ھور ءِ اولی تْرمپاں ڈھیر بوت۔ آنکہ من ھم ھما کہول ءَ چہ تعلق دار آں بلے من وتی زند ءَ دگہ پیم ءَ کئیل کنان اوں۔ چے نوں من وتی زند ءِ اُمیتانی سر ءَ پیلو باں۔ بامن پکر جنان بوت۔ ءُ نہ زانت کہ کُجا بروت۔
 آئی پِس ءِ نِمدی آئرا گوں یک نوکیں جاوری ءَ دُچار کُرتگ اَت۔ ءُ جاور ءِ بُن ءُ روھتگ نہ زان آں کُجا سک اتنت۔ ءُ بُن کدی کدی ھیال کنان بوت۔ کہ اے رگ ءُ روھتگ گوں آئی انسان ءِ لاشعور ءَ سک اتنت۔ ھما لاشعور ءُ تھت الشعور کہ ما دراہ ایشی بہرات ایں کہ مئے بیھ ءُ بُنیات اچ ھموداں در کپت۔ کہ اد ءَ ما دراہ انسان اِت۔ ایں۔ ایوک ءَ انسان کہ پدا مئے یک قومی۔ ملکی ءُ پدا ذاتی لاشعورے اَت۔ کہ اے لاشعور ءِ علم ءُ زانت ھمنکس لازم ءُ الم اَت۔ چشکہ مئے وتی قومی ءُ ذاتی لاشعور۔ بامن ھیال کنان بوت۔ ءُ پدا آ مُراد ءِ بارو ءَ پکر جنان بوت۔
 مُراد شازادگے نہ اَت۔ بلکنا آ شاغاسی اسلم ءِ بچ اَت۔ ءُ اسلم تاں باریں روچاں خان ءِ دربار ءَ شاغاسی بوتگ اَت۔ ءُ نوں آ پنشن بوتگ اَت۔ ءُ مُراد آئی ورنائیں شائری کُرت۔ ءُ گوں لبزانک ءَ میل ءُ دوستی داشت ءُ آ وتی قوم ءَ۔ وتی ڈیھ ءُ وتی رسم ءُ دوداں چے پیم ءَ دیست ءُ چون دیست۔ بامن ایش دوست بوت۔ پرچا کہ مُراد ءِ پکر ءُ ھیالانی تہ ءَ یک اُمیت ءُ راستی یے پیداک اَت۔ کہ اے اسلیت آئی وتی شازدگانی تہ ءَ نہ اَت۔ پرچا کہ مُراد ءِ نند ءُ نیاد شار ءِ تہ ءَ گوں لس مردمان اَت۔ گوں بکالاں۔ گوں لوڑی ءُ میدان۔ گوں نقیب ءُ درزادگاں ءُ گوں لس مردماں کہ آئی اے خاصیت بامن ءَ چہ بندات ءَ دوست بوتگ اَت۔ کہ بامن کدی کدی آئرا گوں وت شکار ءَ وتی ڈگار ءُ زمیناں بُرت کہ اد ءَ آ لبزانک۔ فلسفہ۔ نگدکاری۔ غزل۔ لچہ۔ ردانک ءُ شائری ءُ زند ءِ ایدگہ دراھیں تک ءُ پہناتاں گپ کُرت انت۔ کہ بامن وت اے دنیا ءِ تہ ءَ یک چیزے بوگ لوٹ اِت۔ ءُ وتی جند ءِ پکر ءُ فلسفہ یے جوڑ کنگ لوٹ اِت۔ کہ آ ایدگرانی پکر ءُ فلسفہ ءِ پدا تچگ ءُ تاچ ءَ پہ وت شر نہ زانت چی ءَ کہ آ لوٹ اِت۔ کہ آئی وتی جند ءِ یک اسلی ئیں کار ءُ کردے بہ بیت۔ ءُ مُراد ءِ تہ ءَ آ ھما خاصیتاں دیست چشکہ وت آئی تہ ءَ اتنت۔ یعنے اسلی دروشم ءِ تہ ءَ پکر جنگ۔ اسلی ئیں کار کنگ۔ ءُ سرجم ءُ دلجمیں کار کنگ۔
 مُراد وتی وانگ ءَ چہ شال ءِ کالج ءَ پیلو کُرتگ اَت۔ ءُ مروچی باندا آ کلات اسکول ءِ تہ ءَ اُستاد بوتگ اَت۔ ءُ آئی ھُب ھمیش اَت۔ کہ آ کلات اسٹیٹس یونین کہ نوں گار ءُ زیان بوتگ اَت۔ آئی انتظامیہ ءِ تہ ءَ افسرے بیت۔ بلے نوں کہ سیاسی جاور بدل بوتگ اَت۔ ءُ یک نوکیں دورے بنا بوتگ اَت۔ گُڑا مُراد نہ زانت کہ چے پیم ءَ وتی اے واھگ ءُ لوٹاں پیلو بہ کنت۔
 بلے وتی دل ءِ تہ ءَ وتی ارواھ۔ ءُ وتی اسلیت ءِ تہ ءَ مُراد شائر ءُ شاہ نویسے اَت۔ کہ انتظامیہ ءِ تہ ءَ آیگ چشکہ آئی ورنائی ھُب ءُ واھگانی یک ھوژارے اَت۔ یک لوارے یا کہ سرگوشے اَت۔ کہ اھتگ اَت۔ ءُ اچ آئی سر ءَ گْوزان اَت۔ کہ بنیاتی سورت ءَ لبزانتے اَت۔ ءُ آ کدی تاچ خان ءِ دیوان ءَ توک ءِ میتگ ءَ شُت کہ اد ءَ آ گوں واجہ کار۔ بوھیر۔ بیرم۔ ءَ نند ءُ نیاد کُرت۔ کہ اُستمان گل ءِ اے باسک ءُ سروکانی گپ ءُ تران آئرا دوست بوت۔ چی ءَ کہ آیانی تہ ءَ نوکیں تھام ءُ نوکیں رنگے اَت۔
 ءُ بامن کلات ءِ تہ ءَ۔ شال ءُ مستونگ۔ ءُ خضدار ءُ نوشکے ءِ تہ ءَ بوئوکیں چیزانی بارو ءَ چہ مُراد ءَ اِشکُت کہ مُراد ءَ گوں چیزاں ھمے پیم ءَ ھُب ءُ واھگ اَت۔ کہ آ وت ءَ را گوں ھر چیز ءَ واکب ءُ سرپد کُرت۔ چی ءَ کہ آ گوں لس مردماں نندونیاد کُرت۔ ءُ نوں آ کلات ءِ جاندمی دمَگ ینچاری ءِ تہ ءَ ماسٹر بوتگ اَت۔ کہ آ ہپتگانی ہپتگ درا نہ بوت۔ ءُ یک روچی۔ آ کلات ءِ شار ءَ درا بوت۔ ءُ بامن ءِ دیوان ءَ شُت کہ اد ءَ آ زند ءِ بارو ءَ۔ زند ءِ جنجال ءُ مشکلاتانی بارو ءَ گپ جنان بوت انت۔ ءُ یک نوکیں زندے ءِ واباں گندان ءُ ھیال کنان بوت انت۔ کہ آ ھر دو یعنے بامن ءُ مرادھردو برے ھبر ءَ سرجم ءُ سوگہ اتنت۔ کہ اے زند کہ آ ایشرا گْوازینان اتنت۔ گُڑا ایش آیانی ھاتر ءَ المیں زندے نہ اَت۔ بلکنا اے زند ءِ پُشت ءَ یک دگہ زندے اَت۔ کہ اے زند ءَ آیاں شوھازگی اَت۔ دریافت کنگی اَت۔
 مُراد چو بامن ءَ واب دیست۔ پمیشا بامن ءَ دوست اَت۔ ءُ ھنچا مُراد وتی رنگ ءُ دروشم ءِ تہ ءَ یک معسوم ءُ پکرمندیں ورنایے اَت۔ کہ ھر چیز ءَ بشکھندگ بوت۔ آئی مرد کرنچ کرنچ اتنت۔ ءُ آئی لُنٹ زنڈ ءُ چم ڈلگ اتنت۔ ءُ پونز مزن اَت۔ کہ آ وت وت ءَ را اُرس ءِ شائر پوشکن ءِ پیم ءَ ھیال کُرت۔ کہ پوشکن ءِ مود ھم ھنچش کرنچ کرنچ اتنت۔ ءُ مروچی باندا مُراد پوشکن ءِ گدار کپتان ءِ جنگ ءَ وانگ ءَ اَت۔ کہ پوشکن ءِ شائری آئرا چہ آئی گداراں بلکنا گیشتر دوست اَت۔ کہ آ ھما پیم ءَ وتی جند ءِ چاگرد ءِ بارو ءَ نوشتہ کنگ لوٹ اِت۔ ءُ وھدے بامن آئرا پوشکن ءِ لقب داتگ اَت۔ گُڑا آ باز وش بوتگ اَت۔ کہ نوں آ وتی کوپگاں یک بلوچی چادرے ھم مان کُرت۔ پرچا کہ آئی دروشم اگاں ارسی شائر پوشکن ءِ پیم ءَ اَت۔ بلے آئی ارواھ بلوچی اَت۔ چی ءَ کہ آ بلوچانی پوشکن جوڑ بوگ لوٹ اِت۔
 مروچی باندا زمستان ءِ چھٹیانی سبب ءَ مُراد چہ نیچاری ءَ میتگ ءَ کلات ءَ اھتگ اَت۔ ءُ اد ءَ وتی گس ءُ توک ءِ میتگ ءَ وتاک اَت۔ کہ اد ءَ آئی پِس شاغاسی وتی پیری ءِ روچاں گوازینان اَت۔
 ءُ خان ءِ بندی گری ءُ پد لہتیں روچ ساری مُراد آئی لوگ ءَ اھتگ اَت۔ کہ اد ءَ آ گپ ءُ دیوان کنان بوتگ اَت۔ ءُ وتی باندات ءِ واباں گندان بوتگ اَت۔ ءُ نوں بامن ءِ واھگ ءُ لوٹ اَت۔ کہ آ وڑے نہ وڑے ءَ مُراد بہ گند اِیت۔ ءُ ھبر ءُ ھالے بہ کنت۔
 وتی بنگلہ ءِ پیتاپ ءَ نندوک کائونٹ لیوٹالسٹائی ءِ جنگ ءُ ایمنی ءَ وانان آ لیون ءِ کارست ءِ بارو ءَ وانگ ءَ اَت۔ کہ مُراد گوں وتی چادر ءَ۔ گوں وتی کرنچیں موداں درا بوت۔ کہ آ بشکھندگ اَت۔ آنکہ پہ بامن اے جاوربشکھندگی جاور نہ اتنت۔ بلکنا ایشانی تہ ءَ یک تہلی یے مان اَت۔ بامن وتی وتی دراجیں کھیس ءِ تہ ءَ مُراد ءَ وش اھتک کُرت۔ کہ مروچی وت بامن وتی کھیس ءِ تہ ءَ یونان ءِ یک شازادگے ءِ پیم ءَ درا بوت۔ کہ آ وتی چادر ءَ چکبند بستگ اَت۔ کہ گوں آئی اے چادر نمادار درا کنگ ءَ اَت۔ کہ آئی باسک ءُ دراج ءُ مزنیں پلکانی دست ڈن ءَ در کپان باز گران سنگ ءُ زیبدار درا کنگ ءَ اتنت۔
 آ مُراد ءِ دستان پرنچ اِت۔ ءُ گوں آئی بگل گیر بوت۔
 تو کُجا ئے۔ درا نہ بئے۔ مراد۔ ءُ مُراد کھندگ بشکھندگ گْوشان بوت۔
 واجہ کار من ءَ نوں تو مُراد مہ گْوش بلکنا بامراد بہ گْوش پرچا کہ من پہ وت نوکیں لقبے ایر کُرتگ۔ مُراد بامرادؔ۔
 ءُ بامن کہ اینکس وھد مونجا ءُ پریشان بوتگ اَت۔ مروچی اولی وار۔ چشکہ مُراد ءَ دیستگ اَت۔ گُڑا کھند اِتگ اَت۔
 چہ مُراد ءَ با مُرادؔ۔ وشیں ھبرے۔ بامن گْوشان بوت۔ ءُ پدا چہ مُراد ءَ جست کنان بوت۔ دگہ لقبے بوت کنت۔ چہ بامراد ءَ بلکنا مُراد وش۔ چے شر تر نہ انت۔
بلے مُراد ءَ چشکہ بامن ءِ لقب دوست نہ بوت۔ ءُ آ گْوشت۔
 منی ھیال ءَ بامراد گوں منی نام ءَ شر تر بیت۔ ءُ کھند اِت۔
 ءُ پدا بامن چشکہ یکدم کاروبار ءِ سر ءَ بئیت۔ گْوشت۔
 مُراد زان ئے۔ کہ مروچی من ترا پہ یک المی ئیں جست ءُ پدے ءَ لوٹ اِتگ۔ ءُ مُراد وتی چادر ءَ وتی کوپگاں پہ شری مان کنان گْوشت۔
 چے ھیر انت۔ بامن کہ تو اِنکس مونجا ءُ ملور درا بئے۔
 ءُ بامن وتی پیشانی ءَ کرنچ کنان گْوشان بوت۔
 جاوراں تو زان ئے۔ کہ جاور تہل ءُ تہل تر بوان انت۔ ساری ءَ خان صاحب بندی کنگ بوت۔ ءُ پدا منی پِس بگاوت کُرت۔ کہ آ نوں سرلٹ ءَ اوگانستان ءُ پاکستان ءِ نیام ءَ گٹ ءُ گرپتار انت۔ کہ نیکہ اد ءَ اھت کنت۔ ءُ نیکہ اوگانستان آئرا باھوٹ کنگ لوٹ اِیت۔ چشکہ منی پِس یک مزنیں ردے کُرتگ۔ یا کہ ایشی مزنیں سرمچاری یے۔ من نہ زان آں۔ ءُ زی آئی نِمدی یے من ءَ خفیہ ئیں دستے ءَ دست کپتگ اَت۔ ءُ منی پِس لوٹ اِیت۔ کہ من ھم آئی یاگی گری ءِ تہ ءَ ھور بہ باں۔ ءُ من نہ زان آں نہ کہ چے بکن آں۔ چہ یک نیمگ ءَ اے گِس۔ اے آرام ءُ آسودگی ءُ اے آسراتی ءُ دومی نیمگ ءَ قوم ءُ مُلک ءُ وطن۔ بلے سیمی نیمگ ءَ اے آریپیں مول ءُ مُراد کہ اے آریپیں لیکہ ءُ مکسد ءِ دیم ءَ ما وت باز کسان ءُ گْونڈ درا باں۔ ءُ من نہ زان آں کہ من گوں وتی پِس ءَ یک ھنچشیں جنگے ءِ تہ ءَ بہر بزیرآں کہ آئی ھچ مزلے درا نہ انت۔ اے جنگ یک روچی ئیں جنگی ءُ مڑایے نہ انت۔ بلکنا اے دراجیں جنگے۔ بلے اے جنگ ءِ کشک ءُ کنڈگے درا بہ کُرتیں۔ کہ مردم ھما نگر بہ شُتیں۔ تو یک روچی پاد کائے کہ من جنگ کن آں۔ ءُ پدا ترا کسے جست نہ کنت۔ کہ تو کُجا شُت ئے۔ ءُ پدا ترا ھبر ھم نہ انت۔ کہ تو چے ءَ پہ جنگ کنان ئے۔ مہلوک گوں تو چنکس ھست کہ نیست۔ ءُ پدا مزنیں المیہ ایش انت۔ کہ تو اے جنگ ءَ لبرل اِزم۔ سوشلزم۔ جمہوریت۔ ءُ راجی انساف ءِ نام دئے۔ تو ون یونٹ ءَ پروشگ لوٹ ئے۔ تو دعویٰ مزنیں کن ئے۔ بلے تئی دعویانی ءُ تئی ساڑیگیں وسیلگانی نیام ءَ مزنیں پرکے۔ چے یک قبیلہ ءُ قومداریں قومے گوں یک نوکیں قومی ریاستے ءَ اے پیم ءَ جنگ کُرت۔ کنت۔ چشکہ منی پِس کنگ لوٹ اِیت۔
 ءُ پدا بامن چُپ بوت۔ ءُ مُراد ءِ نیمگ ءَ چاران بوت۔ چشکہ گوں مُراد ءَ آئی جستانی پسویے نہ اَت۔ ءُ چشکہ اگاں پسویے۔ جوابے ھست اَت۔ گُڑا مُراد ھم بلکنا ایشرا پہ شری دات نہ کُرت۔ پرچا کہ زند ءِ تہ ءَ ھر چیز ءِ پسویے نیست اَت۔ بلکنا زند یک کرار ءُ یک کش ءَ زندگ بوگ ءِ نام اَت۔ ءُ اے پسوانی شوھاز وت یک دوکہ ءُ دورھے اَت۔ کہ مردم مُدام دورہ دوکہانی پُشت ءَ تچان اَت۔ کہ گُڈّ سر ءَ آئی لوھ محفوظ ءَ آئی بے سوبی ءُ بے کٹی نوشتہ اَت۔ کہ مہاتما گاندھی وتی گُڈی ئیں روچاں وتی زند ءَ بے ثمر ءُ بے معنا ھیال کُرت۔ وھدے آ وتی واباں وتی دیم ءَ پروشان دیست۔ ءُ نوں کہ آئی پِس مزنیں گامے زُرتگ اَت۔ کہ پریشی آ چشکہ ساری ءَ سرین بند نہ اَت۔ کہ ناگت چہ خان ءِ نزوری ءُ کمزوری ءِ سبب ءَ آ وتی ھوپار ءُ لہڑگانی درگیجگ ءَ پہ اے مزنیں گام ءَ زُرتگ اَت۔ کہ ایشی تہ ءَ یک مردمے ءِ غسہ ءُ گیش اتنت۔ چہ جائیکہ ایش راستی پہ سیکولراِزم۔ جمہوریت ءُ لبرل اِزم ءُ ون یونٹ ءِ پروشگ ءِ ھاتر ءَ اتنت۔ چے اے دراہ واب نہ اتنت۔ چے آئی پِس میر حمل وتی وابانی گْواچی رند ءَ بوتگ اَت۔
 بامن مُراد ءِ نیمگ ءَ چاران بوت۔ ءُ پدا مُراد گْوشان بوت۔
 اگاں تو روئے۔ گُڑا من ھم کایاں۔
 بلے تئی نوکری ءُ تئی ماسٹری۔
 من ایشاں پہ زند ءِ ھمے راھبنداں قربان کن آں۔ یعنے منی واب ھم جمہوریت۔ ءُ لبرل ازم ءُ سیکولراِزم ءِ ھاتر ءَ انت۔ ءُ من مُدام ھیال کُرتگ۔ کہ مئے اے قومداری ءُ قبیلہ داری زندایوک ءَ دنیا ءِ نوکیں راھبندانی پچ گرگ ءِ تہ ءَ کُٹّ اِیت۔
 ءُ بامن چشکہ وش بوت۔ ءُ گْوشت۔
 تو راستی باور کن ئے۔ کہ اے آدرش اے واھگ مئے زند ءَ بدل کن انت۔
 نوکیں دنیا ھمیشانی سر ءَ روگ ءَ انت۔ گُڑا ما پرچے مہ رویں۔
 ءُ بامن پسو دات۔ بلے من نہ زان آں پرچے من ءَ باور نہ یات کہ چش نہ بیت۔
 تئی بے باوری ءِ سبب ایش انت۔ کہ تو مُدام وتی جند ءِ ھرکتانی سر ءَ یک نگدکارے ءِ چماں چارئے۔ تو ھر چیز ءِ بارو ءَ پکر جن ئے۔ ھر چیز ءِ تہ ءَ وتی ذات ءَ مان کن ئے۔ ءُ پدا زانگ لوٹ ئے۔ کہ چے تئی زند اے دراھیں اسول ءُ راھبنداں سگ اِت۔ کنت۔ کہ نہ کنت۔ بلے زند ءِ بازیں پیسلہاں مردم وتی سکھت ءِ سر ءَ یقین کنت۔
 ءُ بامن بشکھندگ بوت۔
 تو ھم مذہبی راھشون ءُ راھبندانی بارو ءَ گپ جن ئے۔
 بچار منی ھیال ءُ ھر ھما تجربگ مذہبی سرگْوستے شُمار بیت۔ وھدیکہ آئی تہ ءَ وتی دل ءُ زرد ءِ واھگ ءُ لوٹ ھور بہ بنت۔
 ءُ مُراد جست کُرت۔ گُڑا تو ھیال کن ئے۔ کہ تئی پِس ءِ یاگی گری ءِ تہ ءَ دلے مان نہ اَت۔ بلکنا ایش یک غسہ ءُ یک زہرگے اَت۔ کہ اے غسہ ءُ اے زہرگ زوتی ءَ یک روچی جہل کپ اِیت۔ کہ نہ جمہوریت اے مُلک ءِ تہ ءَ کیت۔ ءُ نیکہ سوشلزم۔ لبرل ازم ءُ سیکولرزم۔
 ھو بامن وتی دراجیں دستانی پنجگ ءَ گوات ءِ تہ ءَ بُرز کنان گْوشان بوت۔ ءُ وتی ھبر ءَ دیم ءَ بران بوت۔ من ءَ پہک یکین انت۔ کہ منی پِس ءِ زرمبشت آئی وتی زہرگ ءُ غسہ ءِ سر ءَ ایر انت۔ کہ آ خان صاحب ءَ گوں چہ بندات ءَ راضی نہ اَت۔ ءُ آئی ھیال ءَ خان ءِ پیسلہ نہ ایوک وت ءَ را بُڈینت بلکیں دراھیں قوم ءَ بُڈینت۔ ءُ مروچی ھنچوش بوت۔ کُجا انت۔ تئی خان۔ آئی ھر چیز فنا بوت۔ گوات ءِ تہ ءَ بال کُرت۔ چی ءَ کہ آ ھم یک ذاتی ئیں پیسلہ یے اَت۔ ءُ منی پِس ءِ پیسلہ ھم یک ذاتی ئیں پیسلہ یے شُمار بیت۔ ءُ مئے دراھیں قوم ءِ پیسلہ ذاتی غسہ ءُ زہرگ ءِ سر ءَ انت۔ پرچا کہ مئے زانت ءُ زانشت ءُ مئے دراھیں نفسیات قومداری ءِ ھوپار ءُ لہڑگانی سر ءَ ایر انت۔ کہ نوکیں دنیا ءِ گوات مارا نہ لگ اِتگ کہ ما اے دنیا ءَ نوکیں دنیا ءِ کاسگانی تہ ءَ کئیل بہ کنیں۔ مئے قول ءُ مئے ترازو ءُ مئے کاسگ ءُ کئیل مئے وتی قومداری ءِ لہڑگانی سر ءَ ایر انت۔ پمیشا تو ما تنے وھدی قومے جوڑ نہ بوتگ ایں۔ پرچا کہ قوم بنی آدم ءِ دودمان ءِ تہ ءَ چہ قومداری ءُ قبیلہ ءَ بُرز یک نوکیں ھیال ءِ تہ ءَ بارت ءُ اے ھما سورت ءَ بیت۔ وھدے تو زانتکارے ءُ وانندگ بہ بو۔ وھدیکہ تئی سوشل چینج بیت۔ یعنے تو ایدگہ قوم ءُ مردماں گوں ھوار بہ کپ ءُ اچ آیاں ھیل بہ کن کہ اچ تو ھیل بہ کن انت۔ ءُ وتی نان ءُ روزگار ءِ پٹ ءُ پول ءِ تہ ءَ آزات بہ بو۔ تو وانندگ ءُ زانتکار بہ بو۔ ءُ تئی لبزانک۔ تئی شائری۔ تئی ازم چہ قومداری ءُ قبیلہ داری ءِ تبکیں دیوالاں دربہ کپ اِیت۔ ءُ تئی زالکار ھم وتی رول ءُ وتی کار ءُ کرد ءَ پیش بہ دار انت۔ گُڑا تو یک قومے بئے۔ نہ کہ اے جاورانی تہ ءَ ھر چیزوابے۔ ھر چیزے دوکہ یے۔ چے جمہوریت۔ سوشلزم۔ سیکولرزم۔ لبرل ازم ءِ ھیال پہ یک ھنچشیں قومے ءَ واب نہ انت۔ کہ آ وتی کْوھنگیں راجی چاگرد ءِ تہ ءَ تنی وھدی ساہ گرگ ءَ انت۔
بامن ءِ گپ دراج بوت انت۔ ءُ مُراد گوشداران بوت۔ ءُ نہ زانت کہ بامن ءِ گپّاں آ چے معنایے بہ دنت۔ کہ بامن شازادگے اَت۔ بلے آ ئی پکر نہ زان آں کُجا سر بوتگ اَت۔ کہ چہ یک شازادگے ءَ مُراد ءَ اے اُمیت نہ اَت۔ کہ یک شازادگے اے پیم ءَ دنیا ءِ یک عکس ءُ یک تسویرے وتی دماغ ءِ تہ ءَ جوڑ کُرتگ اَت۔
 ءُ مُراد ءَ مُدام دنیا ءِ ھمے عکس کشی دوست اَت۔ پرچا کہ بامن ءِ تہ ءَ لکھ ءُ ھزاریں کمزوری ءُ نزوری بلے آئی دماغ چہ عکس کشی ءَ پُھر اَت۔ کہ آئرا وڑ وڑیں ھیال آیان بوت۔ نت ءُ آ ھمے عکساں گوں وتی زند ءَ یکجاہ ءُ ھوار کنگ لوٹ اِت۔ کہ دومی نیمگ ءَ دنیا آئرا ایوک ءَ یک آسودگیں شازادگے ھیال کُرت۔ بلے بامن چہ ایدگہ مردمان چنکس جتا اَت۔ ایشرا ایوک ءَ مراد۔ آئی سنگت زانت۔ ءُ پدا مُراد گْوشان بوت۔
 بچار شازادگ۔ اگاں تو من ءَ وتی سنگت ءُ وتی دوست ھیال کن ئے۔ گُڑا من گْوش آں کہ بسم اللہ۔ آنکہ تئی پِس ءِ زہرگ ءُ غسہ پہ یاگی گری ءَ لاچار ءُ مجبور کُرتگ۔ بلے پہ لہتیں اسول ءُ نظریہ ءُ لیکہاں مرگ شر تر انت۔ کہ مردم یک آسودگیں زندے بہ گْوازین اِیت۔ ءُ اے بے معنائیں زندے بیت۔ چہ جائیکہ اے راھبند ءُ اسول زندگ مہ بنت یا چش بگْوش کہ ساڑی ءُ موجود مہ بنت۔ زان ئے۔ ولیم جیمز چے گْوش اِیت۔ کہ اگاں تئی ارادگ ھمیش انت۔ کہ تو ھدا ءَ شوھاز بہ کن ئے۔ گُڑا تئی ارادگ وت ترا ھدائی نیمگ ءَ بارت پرچا کہ اے دنیا یک ارادگے۔ یک قوت ارادی یے۔ ءُ جمہوریت۔ لبرل اِزم۔ سیکولرزم۔ سوشلزم ءُ راجی انساف آنکہ بہ گپتار ءِ تئی مابعدالطبیعاتی انت۔ بلے چہ اے زند ءَ وش تر انت۔ کہ اد ءَ یک اُمیتے گندگ بیت۔ یا کہ یک اُمیتے ھست۔
 ءُ یک زرے پکر جنگ ءَ پد بامن گْوشت۔
 بلے من نوروز خان ءِ جنگ ءَ بہر بوگ لوٹ آں۔ من وتی پِس ءِ زرمبشت ءِ بہر بوگ نہ لوٹ آں۔ اگاں کہ من ءَ جنگ کنگی انت۔
پرچے۔ مُراد جست کُرت۔ ءُ بامن پسو دیان بوت۔
پمیشا کہ اد ءَ ایوک ءَ لوچ ءُ لگڑ یک واھگے یعنے منی عزت۔ منی شناست۔ منی قوم۔ منی نام ءُ نسب منی گیرت۔
 ءُ مُراد چشکہ ھبکہ بوت۔ ءُ جست کُرت۔
 تئی پِس ءِ جمہوریت۔ لبرل ازم۔ سوشلزم۔ ءُ راجی انساف۔ ءِ ھیال ترا دوست نہ انت۔
 ءُ بامن پسو دیان بوت۔
 من ءَ زند ءِ ھمے چیز دوست انت۔ کہ ایشی تہ ءَ ھچ نظریہ ءِ مردم ءِ زند ءِ راھشون مہ بیت۔ کہ اے زند نظریہے نہ انت۔ بلکنا ایشی تہ ءَ ایوک ءَ مردم ایوک ءَ ھمے نظریہانی زیان کنگ ءِ ھاتر ءَ جُہد بہ کنت۔ ءُ یاگی بہ بیت۔ کہ اگاں بنی آدم ءِ یاگی گری ءَ معنا ءُ متلبے ھست گُڑا ھمیش اَت۔ کہ ایشی تہ ءَ ھچ نظریہے مہ بیت۔ ایوک ءَ زند بہ بیت۔ لوچ ءُ لگڑیں زند۔ پرچا کہ تنے وھدی مردم اگاں جنگ ءَ کُشتگ بوتگ گُڑا پہ نظریاتاں چہ جائیکہ ایش مذہب ءِ نظریہ بہ بنت یا کہ سوشلزم ءُ کمیونزم ءُ قومیت ءُ قوم پرستی ءِ نظریہ بہ بنت۔ اے دراہ مردماں پہ نظریہ ءِ نام ءِ سر ءَ کُش انت۔ ءُ قتل کن انت۔ کہ اے دنیا ءِ تہ ءَ اچ ایشی گیش المیہ ءُ ڈکھے بوت کنت۔
مراد بامن ءِ پکر ءُ فلسفہ ءَ ساری ءَ زانت بلے مروچی چشکہ یک جویے اَت۔ کہ تچان اَت۔ ءُ مُراد ھم ھمے جو ءِ تہ ءَ تچگ لوٹ اِت۔ پرچا کہ بامن ءِ پکر ءِ تہ ءَ یک کدرتی ئیں کششے اَت۔ کہ اے کشش کدرتی چہ زمانگاں چشکہ گون اَت۔ کہ آ اے کشش ءَ چشکہ چہ زمانگ ءِ تُرس ءَ چیر داتگ اَت۔ بلے نوں چشکہ آ ایشرا پدّر کنگ لوٹ اِت۔
 ءُ پدا مُراد جست کُرت۔
 تو راستی نوروز خان ءِ زرمبشت ءِ تہ ءَ روگ لوٹ ئے۔
 ھو ترا چی ءَ پہ یکین نہ انت۔
 من ءَ باور انت۔ ءُ تو ھر چیز کن ئے۔ من گوں تو گون اوں۔
 گُڑا تیار بہ بو۔ ما گوں نوروز خان ءِ لشکر ءَ روایں۔
کدی۔ مُراد وش بوت۔
زوت۔ بامن گْوشت۔ چی ءَ کہ من وتی زند ءَ چہ نظریہ ءُ فلسفہاں بگیر گْوازینگ لوٹ آں۔ لوچ ءُ لگڑیں زند۔ ایوک ءَ زند۔ زند کہ وتی لیکہ وت انت۔ ءُ پدا آ پاد اھت انت۔ ءُ بامن مُراد ءَ گْوازینان گْوشت۔
 بچار۔ مُراد من وتی پِس ءِ زرمبشت ءَ زُوت کُٹوکیں زْرمبشتے ھیال کن آں۔ وھدے نوروز خان ءِ زرمبشت دائمی انت۔ کہ ایشی تہ ءَ مئے جمعی ءُ ذاتی زند ءِ المیں ارمان ءُ اُمیت ھور انت۔
 ءُ پدا ھر دوئیں سنگت وتی پکرانی تہ ءَ چہ وت ءَ جتا بوت انت۔
بامن ءِ کوہ ءَ روگ ءِ نیت ءِ یا شائر مُراد۔ یا کہ ھدا ءَ ھبر اَت۔ کہ دگہ کسے ءَ ھبر نہ اَت۔
 ءُ بامن ءَ وتی ھمے راز ءَ دل ءَ دارگ ءِ سر ءَ سک وش اَت۔ چشکہ آئی مُنج تہار ءُ دلپڈوکیں پکر ءُ فلسفہ ءِ گرانباری ناگت ءَ سبک بہ بیت۔ چشکہ آ وتی جون ءُ جسگ ءِ تہ ءَ یک نوکیں زندے تگ ءُ تاچ بمار اِیت۔ یا چشکہ آئی ھون ءِ گردشت ناگت ءُ ناگمان ءَ ترند ءُ تیز بہ بیت۔ کہ اچ اد ءُ ساری چشکہ آ مُرتگیں بدن ءِ تہ ءَ یک پژمرتگیں ارواھ بہ بیت۔ کہ نوں ناگمان ءَ اے مُرتگیں بدن ءُ جون ءِ تہ ءَ یک نوکیں ساہ ءُ نپسے اھتگ اَت۔ کہ ایشی سبب ھما راز اَت۔ کہ آ ایشرا وتی دل ءِ تہ ءَ تئورگ۔ مارگ ءُ مارشت کُرتگ اَت۔ ءُ آ اے راز ءَ اولی وار پہ وت یک مزنیں چیزے ءُ یک مزنیں ھبرے گْوند اِتگ اَت۔
 ءُ اولی وار آ چشکہ زانتگ ءُ پوہ ءُ سرپد بوتگ اَت۔ کہ زند ءِ راز۔ زند ءِ معنا۔ ءُ متلب اتنت۔ نیکہ زند ءِ راستی ءُ حقیقت کہ چمانی دیم ءَ اتنت۔ چی ءَ کہ بامن زند ءِ رازاں زند ءِ حقیقت ءُ راستی زانت کہ کہ چہ یک ذاتے ءِ زند ءَ بگر تانکہ راجدپتر ءِ آریپ ءُ مزنیں واکیاتاں ھر چیز یک رازے اَت۔ ءُ ھمے راز مردمانی جست جو ءُ جست ءُ پد ءِ سبب اَت۔ کہ ھدا وت رازانی راز اَت۔ پمیشا آئی زانگ ءِ واھگ ءُ ھُب ءُ ھدوناکی کہ مردمانی دل ءِ تہ ءَ چہ کُلاں گیش اَت۔ یعنے ھر چنت کہ مردم ءَ وتی چارمکنڈ ءَ زند ءِ رازانی ساڑی بوگ ءِ مارشت بیت۔ ھمنکس گیش آ چہ وت ءَ چہ ھدا ءَ یا کہ چہ وتی ارواھ ءِ رگ ءُ روھتگاں نزینک بیت۔
 ءُ بامن ءِ ھیال ءَ کسے را اگاں زند ءِ رازاں گوں دلگوشی نہ اَت۔ گُڑا آئی زند ھم ھچ زندے نہ اَت۔ بلکنا یک پوک ءُ بے سیتیں راہ ءُ کشکے اَت۔ کہ ایشرا نہ بُن ءُ نیکہ آسرے اَت۔
 ءُ پہ بامن ءَ چہ کُلاں مزنیں۔ راز۔ وتی چاگرد۔ وتی وطن ءُ وتی قوم ءِ باندات ءِ بارو ءَ پکر جنگ چہ کُلاں مزن ءُ مستریں راز زانگ بوت۔ چی ءَ کہ قوم یک ھنچشیں ھیالے اَت۔ کہ آ باندات ءِ تہ ءَ چیر اَت۔ کہ تو ایشرا انوں وتی چمانی دیم ءَ دیست نہ کُرت۔ ئے۔ زانت نہ کُرت۔ ئے۔ بلکنا تو ایشی یک عکس ءُ یک ھیالے وتی دماغ ءِ پُشت ءَ ایرکُرت۔ کہ اے ھیال ءُ اے پکر تئی وتی جوڑ کنوکیں عکس اَت۔ کہ اے عکس ءِ سرگْوست ھما دمان ءَ ٹھ اِتگ ءُ جوڑ بوتگ اَت۔ وھدیکہ تو یک ڈگارے ءِ سر ءَ گوں وتی پیمیں زبان گْوشوکیں۔ لیوس پوشوکیں ءُ وتی پیم ءَ نندوک ءُ پادآئوکیں مردماں گوں نند ءُ نیادکنان آیانی یا کہ وتی جند ءِ زند ءِ بارو ءَ وتی دماغ ءِ تہ ءَ یک عکسے بستگ۔ یک تسویرے کش اِتگ ءُ جوڑ کُرتگ۔ کہ تئی وتی ھمے کش اِتگیں عکس ءِ تہ ءَ اے مردمانی چے زندے اَت۔ یا کہ چے زندے بوت کُرت۔ آ چون زندگ اتنت۔ چو وارت انت۔ چو وپت انت۔ چون مونجا ءُ ملور بوت انت۔ چو وش ءُ زہر بوت انت۔ ءُ چون وتی زند ءُ امروز ءَ گْوازینت انت۔ ءُ باندات ءِ بارو ءَ چے پیم ءَ واب دیست انت۔ ءُ چے وشیں واب دیست انت۔ یا کہ آیانی واب تہل اتنت۔ آیانی آسوگی چون بوت کُرت۔ آیانی زند چون بدل بوت کُرت۔ اے دراھیں جست ءُ پد گوں اھتنوکیں روچاں گوں بندوک اتنت۔ یا کہ گوں آیانی باندات ءَ بندوک اتنت۔ کہ اے باندات آیاں یک مُچی یے۔ یک قومے۔ یک اُلس ءُ یک اُستمانے جوڑ کُرت۔ کہ اے ھیال ءُ اے عکس چہ زند ءِ حقیقت ءُ راستیاں چٹ جتااَت۔ چی ءَ کہ راستی ءُ حقیقت ءِ تہ ءَ ھر چیز پْروشوک۔ جتا جتا۔ پرزگ پرزگ۔ تارتار ءُ راڈ راڈ اَت۔ بلے عکس ءِ تہ ءَ ھر چیز وتی جاہ ءَ جاہ منند اَت۔ کہ ایشی تہ ءَ ھچ پروشے مان نہ اَت۔ بلکنا یک پہک ءُ سرجمیں زندے اَت۔ کہ ایشی تہ ءَ زند ءِ دراھیں آسراتی ءُ آسودگی موجود اتنت۔ ھر مردم وش ءُ وشال اَت۔ ھر مردم ءِ زند ءِ یک لیکہ ءُ یک مُرادے اَت۔ کہ آ ھمائی پچ گرگ ءَ پہ زوھد کنان اَت۔ واب گندان اَت۔ کہ نہ اد ءَ گژن ءُ شُد اَت۔ ءُ نیکہ درتہ پُچی ءُ بدھالی۔ بلکنا یک نوکیں زانت ءُ یک سرپدی یے اَت۔ کہ اے زانت ءُ سرپدی یک جمعی زانت ءُ سرپدی یے اَت۔ کہ ھر کس ایشی تہ ءَ وتی درد ءُ ڈکھ ءَ گوں دومی ءَ تران ءُ بیان کُرت۔ ءُ دومی ءِ ڈکھ ءُ درد ءَ وتی ڈکھ ھیال کنان بوت۔ کہ اے دراھیں چیز ءُ اے دراھیں ھیال گوں باندات ءِ عکس ءَ بندوک اتنت۔ کہ اے باندات کہ تنے وھدی موجود ءُ ساڑی نہ اَت۔ بلکنا یک رازے اَت۔ کہ اے راز ءَ پچ کنگی اَت۔ ءُ تالان کنگی اَت۔ تانکہ اے راز ءِ شوھاز ءُ آگہی دیمتر ءَ ایدگہ رازاں پچ کنان تالان کنان بہ بیت۔ چی ءَ کہ زندمُدام مھرک اَت۔ مُدام ھرکت ءِ تہ ءَ اَت۔ کہ ایشی تہ ءَ قوم۔ الس۔ ءُ اُستمان ءِ ھیال ھم ھرکت کنان دیم ءَ روان اتنت۔ کہ ھر چنت کہ مئے زند ءِ عکس کشادگ بوان اَت۔ گُڑا ھمے پیم ءَ مئے قوم۔ وطن ءُ مُلک ءُ دیار ءُ گلزمین ءِ ھیال ھم ھرکت کنان دیم ءَ روان اتنت۔ کہ گُڈ سر ءَ قوم ءُ وطن ءُ ھاک اہم نہ اَت۔ بلکنا اے دراہ ھما راز ءِ راز اتنت۔ کہ اے مزن ءُ مستریں راز مئے انسان گری۔ مئے انسانیت اَت۔ کہ ایشی تہ ءَ گُڈّ سر ءَ دراھیں قوم ءُ ملکاں یکجاہ ءُ ھور بوگی اَت۔ کہ بگیر اچ ایشی دگہ راھے نیست اَت۔
 پمیشا مئے باندات ءِ عکس۔ مئے جمعی زند ءِ راز ایدگہ قوم ءُ ملکانی یا کہ ایدگہ مردمانی رازاں ھم وتی عکس ءِ تہ ءَ جاہ ءُ جاگہ داتگ اَت۔ کہ بگیر چہ ایدگراں مئے وتی عکس ھمے ناپیلو اَت۔ کہ مارا گوں ایدگہ مردماں دیم ءَ روگی اَت۔ ءُ مئے عکس ءِ تہ ءَ۔ یعنے باندات ءِ عکس ءِ تہ ءَ ایدگرانی عکس ھم مان اَت۔ تانکہ مئے باندات ءِ واب سرجم ءُ سوگہ بہ بنت۔
 بامن ھیال کنان بوت۔ ءُ وتی دل ءِ تہ ءَ وتی آئوکیں قوم۔ بارو ءَ ھیال کنان بوت۔ کہ ایش یک عکسے اَت۔ یک پکری تسویرے اَت۔ کہ ایش تنے وھدی سرجمی ءَ وت ءَ را درانگاز نہ کُرتگ اَت۔ بلے ایش ھست اَت۔ ایشی یک ڈگارے۔ یک زبانے۔ یک رسم ءُ دودے ءُ ایشی یک راجدپترے اَت۔ ءُ اے دودمان ءِ یک بہرے اَت۔ بلے ایش سرجم نہ اَت۔ تنے وھدی۔ بازیں جاھاں ایش رازے اَت۔ ءُ یک پْرشتگیں رازے اَت۔ کہ ایشرا یک سرجمیں رازے بوگ ءَ پہ بازیں عکس بکار اتنت۔ بازیں واب بکار اتنت۔ تانکہ کسے عکس جوڑ نہ کُرتگ۔ یا کہ واب نہ دیستگ گُڑا آ زند ءِ راز ءَ ھم نہ زانت۔ پرچا کہ زند ءِ مزنیں ڈائیلما ھمیش انت۔ کہ ایشی راز ایشی حقیقت ءُ راستی انت۔
 ءُ نوں کہ من کوہ ءَ روگ ءَ اوں۔ گُڑا یک رازے من ءَ زند ءِ سکھین دیان انت۔ بامن ھیال کنان بوت۔ ءُ وتی بنگلہ ءِ تہ ءَ وتی پیتی ءُ سندوقاں پچ کنان ءُ بوجان بوت۔ تانکہ چہ کوہ ءَ روگ ءَ ساری آ وتی اھمیں چیزاں یا کہ دوکاری ئیں چیزاں بزور اِیت۔ کہ پدا نہ زان آں آ پد ءُ پد وتی اے ماڑی ءِ تہ ءَ اھت کنت۔ کہ نہ کنت۔ چے آ زندگ بوت کنت۔ کہ نہ کنت۔ پرچا کہ آ یک مزنیں رازے ءَ وتی دل ءَ داران نوں ھما راز ءَ گیشتر کشادگ ءُ پراہ کنگ ءِ ھاتر ءَ کوہ ءَ روگ ءَ اَت۔ ءُ آئی اے راز ءَ بگیر چہ ھدا ءُ بگیر چہ ماسٹر مُراد دگہ کسے نہ زانت۔ ءُ آئرا وتی ھمے راز باز سک وش کنان اَت۔ کہ وتی عکس ءُ ھیال ءِ تہ ءَ آ وت ءَ را گوں یک بانداتے ءَ بندان ءُ گرہن دیان اَت۔ کہ آ تنے وھدی ساڑی نہ اَت۔ موجود نہ اَت۔ کہ ایوک ءَ یک عکس ءُ تسویرے ءِ دروشم ءِ تہ ءَ ساڑی اَت۔ نہ کہ وتی اسلی دروشم ءِ تہ ءَ ایش بدگاڑ۔ ھشک۔ بے کشک ءُ راہ ءُ بلکنا بے سیت اَت۔ بلے وتی عکس ءِ تہ ءَ ایش یک مزنیں رازے اَت۔ کہ دنیا ءِ تہ ءَ مُدام ھنچش بوتگ۔ ھنچش بیت۔ ءُ ھنچش ھست کہ اد ءِ دیمی جُنزگ ءُ دیمی کنزگ مُدام ھیال ءِ تہ ءَ بوتگ کہ اسل چیز ھیال ءُ آیئڈیا اَت۔ کہ بنی آدم ءِ راجدپتر ءِ بیھ ءُ بنیات ھیال ءِ سر ءَ اَت۔ کہ اے ھیال دیم ءَ روان اَت۔ اے ھیال اَت۔ کہ پشت کپان اَت۔ ءُ اے دنیا ءِ راجدپتر اسل ءُ اسلیت ءَ ھیال راجدپتر اَت۔
 ءُ بچار اے ھیال من ءَ چنکس بُرز ءُ بالا کُرتگ۔ کہ من مروچی وتی دل ءُ زرد ءِ تہ ءَ یک نوکیں دلجمی ءُ سوگئی یے مارشت کنان اوں۔ کہ ساری ءَ من اچ ایشی وت ءَ را زبہر ھیال کُرت۔ بلے مروچی ھر چیز بدل بوتگ۔ ھر چیز بدل بوتگ۔
 ءُ پدا چہ وتی یاشیکا کیمرہ ءَ ھما ریل ءَ در کُرت۔ کہ ایشی تہ ءَ سفت ءِ بازیں عکس اتنت۔ کہ اے عکساں لہتیں روچ ساری آ گپتگ اَت۔ کہ اے ریل ساف نہ اَت۔ کہ ایشرا پہ سفائی ءَ شال ءَ یا کہ کراچی ءَ دیم دیگی اَت۔ بلے ساری ءَ بازیں عکس ءُ تسویر سفت ءِ موجود اتنت۔ کہ نوں آ چہ وتی پیتی ءَ ایشاں در کُرت۔ ءُ چاران بوت۔ کہ یک عکسے ءِ تہ ءَ سفت ءِ بُرزریں بالاد درا اَت۔ کہ آ روچ ءِ دیم ءَ اوشتوک اَت۔ ءُ آئی چمانی تہ ءَ روچ چشکہ کپان اَت۔ کہ آ وتی پیشانی ءَ کرنچ ءُ چماں کریتگ اَت۔ چشکہ آ روچ ءِ برکش ءَ وت ءَ را بہ پہریز اِیت۔ ءُ دومی عکس ءِ تہ ءَ آ وت ءَ را بوک کُرتگ اَت۔ کہ اچ ایشی آئی سیاہ ءُ سرمگیں چم درا انت۔ ءُ سیمی تسویر ءِ تہ ءَ آ یک مزنیں سنگے ءِ سر ءَ اوشتوک انت۔ ءُ دور گْوزند ءَ چاران انت۔ ءُ چارمی عکس ءُ تسویر ءِ تہ ءَ آئی مود یلہ بہ آئی ءِ پیشانی ءَ کپتگ انت۔ کہ آئی کپ دیم درا کنت۔ ءُ کپ دیم زیان انت۔ کہ آئی دوچ ءِ برکش برائی کوپگاں چمانی تہ ءَ کئیت۔
 کہ بامن اے دراھیں عکساں چاران بوت۔ چشکہ ایش ایوک ءَ عکس اتنت۔ ءُ ایشانی اسلیں جون ءُ جسگ ڈن ءَ اَت۔ بلے وتی دل ءِ ایدگہ رازاں آ ھمے عکسانی سر ءَ وش بوت۔ ءُ لہتیں عکساں وتی بٹوا ءِ تہ ءَ ایر کُرت۔ ءُ ایدگراں پیتی ءِ تہ ءَ چیر دات۔ آ یک کسانیں بکچہ ءِ تہ ءَ وتی لیوس ءَ ایر کُرت۔ ءُ مارسل پراوسٹ ءِ کتاب گْوستگیں وابانی یات گیری ءَ زُرت کہ نوں آ پہ کوہ ءِ روگ ءَ تیار اَت۔ کہ آ وتی پِس ءِ جنگ ءِ تہ ءَ بہر زورگ ءَ نہ اَت۔ بلکنانوروز خان ءِ جنگ ءِ تہ ءَ بہر زورگ لوٹ اِت۔ کہ اگاں آئرا لم ءَ جنگ کنگی اَت۔ گُڑا اے جنگ پہ تچکیں زند ءِ قدراں بوتیں۔ نہ کہ بازیں واب ءُ نظریاتاں کہ اے دراہ نظریاتی جنگ چشکہ بنی آدم ءِ المیں آزاتی ءُ وشیانی دژمن اتنت۔ کہ اد ءَ نظریہ چہ زند ءَ گیشر اھمیت داشت۔ وھدیکہ بامن زند ءَ باالذات وت یک لیکہ ءُ مکسدے ھیال کنان بوت۔ کہ زندگ بوگ ءِ متلب زندگانی اَت۔ نیکہ نظریہ ءُ پکر۔
 بامن ءِ عجبیں ھیالے اَت۔
 ءُ ھما شپ آئی ماس آئی کوٹی ءِ تہ ءَ اھت کہ پہ آئی پِس ءَ گریہگ ءَ اَت۔ پہ خان ءَ گریہان اَت۔ ءُ پہ ھما مردماں گریہان اَت۔ کہ آ کلات ءِ شار ءِ تہ ءَ جنگ بوتگ اَت۔ یا کہ نوں کوہ ءِ تہ ءَ مران اتنت۔
 آئی ماس گریہان آئی زندگانی ءِ دعا کُرت۔ ءُ آئرا ھبر نہ اَت۔ کہ باندا آئی شازادگ وتی کوہ ءَ روگ ءَ اَت۔
بامن ءُ مُراد چہ شیشہ ڈگار ءَ آ درکش چہ نورگامہ ءُ مولہ ءُ گھٹ ءِ تلاراں سر کپان گُڈّ سر ءَ یک ھنچشیں گھٹ ءُ گر ءِ تہ ءَ سر بوت انت۔ کہ اد ءَ آیاں کسے نہ دیست کہ بُرز سوزیں آزمان اَت۔ ءُ چارمکنڈ کوھانی ھشکیں تلار اتنت۔ ءُ یک ھنچشیں چپ چپائی یے اَت۔ کہ بامن اولی وار چشکہ گوں چشیں چپ چپائی یے ءُ دوچار کپتگ اَت۔
 اد ءَ بامن ءَ اولی وار ھیال اھت کہ مرگ چہ زندگانی ءَ اِنکس نزینک اَت۔ کہ آئی دراھیں تُرس ھم زیان بوتگ اَت۔ چشکہ آئرا زندگ بوگی اَت۔ گُڑا آئرا مرگ ءِ تہ ءَ زندگ بوگ اَت۔ کہ اسل زندگانی ھما اَت۔ کہ ایشی تہ ءَ مردم مُدام مرگ ءِ تہ ءَ زندگ اَت۔ کہ اے ڈولیں زند ءِ تہ ءَ تُرسے نہ اَت۔ بگیر اچ ایشی کہ ترا مرگی اَت۔ بلے زندگانی المیں ھرکتانی تہ ءَ۔ یعنے مزنیں ھرکت۔ چہ وتی ذات ءَ بُرز تریں ھرکت۔ پہ ایدگراں زندگ بوگ ءِ ھرکت۔ پہ ایدگراں قربانی دیگ۔ پہ ایدگراں مرگ ءُ زندگ بوگ ءِ ھرکت۔ کہ ایوک ءَ ھرکت مردم ءَ زندگ دار اِیت۔ بید چریشی کہ اے ھرکت پہ کئے ءَ بوگ ءَ انت۔ پدریں ھبرے کہ ھرکت زندگانی ءِ نام انت۔ وت ءَ را زندگ دارگ۔ زند ءَ زندگ دارگ۔ زند ءِ پاھاز ءَ کنگ۔ زند ءَ سمبہینگ۔ زند ءَ برجاہ دارگ۔ ءُ زند ءَ چہ پروشکاریاں رکھینگ زندگانی انت۔
 ھما شپ نیمگ ءَ وھدے بامن مُراد وتی کونڈ ءِ تہ ءَ واب اتنت۔ کہ یک سرمچارے اھت کہ آئی دیم ءَ مول بوتگ اَت۔ ءُ آئی ورنائیں زڑوکیں چم درا اتنت۔ کہ آئی لاپ اِنکس لاگر اَت۔ چشکہ آئی ونگ ءَ لِچ اِتگ اَت۔ آئی جامگ باز دراج ءُ شلوار ءِ پادگ تنک اتنت۔ آ سیاھیں دراجیں بوٹ پادا کُرتگ اَت۔ آئی ھمیل ءِ تہ ءَ تیرانی رد ءُ کتارے اَت۔ ءُ کوچ ءَ تپنگے اَت۔
 بامن ءُ مُراد آئی دیم ءَ پاد اھت انت۔ ءُ آ گوں آیاں وش آمد ءُ بر آمد بوت۔ کہ اے سرمچار بامن ءُ مُراد ءَ چشکہ ساری ءَ زانت۔
 شُمئے شپ چون گْوست۔ ورنائیں سرمچار چہ بامن ءُ مُراد ءَ جست کُرت۔
 ءُ بامن گْوشت۔
 کوہ ءُ کوھستگ ءِ زندگانی سک مشکل ءُ گران انت۔
 ءُ سرمچار ءِ بشکھندگی درابُوگ ءَ نہ اَت۔ بلکنا آئی چمانی بْرکش پیش دارگ ءَ اَت۔ کہ آ بامن ءِ ھمے گپ ءِ سر ءَ چشکہ بشکھندگ بوتگ اَت۔ پمیشا آ گْوشان بوت۔
 ھو تئی ھبر راست انت۔ کہ کوہ ءِ زند سک گران انت۔ ءُ باز مشکل انت۔ ءُ یک زرے چپی ءَ پد آ گْوشان بوت۔ ایش وا ھست۔ بامن ءُ مُراد گپ نہ جت
ڈن ءَ سارتیں گْواتے کشان اَت۔ ءُ آزمان ءِ رنگ کوھانی سیاھیں رنگ ءِ تہ ءَ گیشتر سبز دراکنان اَت۔ کہ آ اچ اد ءَ آزمان ءِ روکپتی نیمگ ءَ آزمان ءَ پہ شری چاران ءُ گندان اتنت۔ کہ دومی نیمگ ءَ چہ روٹکی نیمگ ءَ روچ بُرز بوان اَت۔ ءُ گوات گوں تلاراں ڈیک وران یک توارے پیش داران اَت۔ چشکہ گوات پدرد اَت۔ چشکہ گْوات ھیسکان ءُ گریہان اَت۔
ورنائیں سرمچار یک تگردے ءِ سر ءَ گوں بامن ءَ گوں مُراد نندوک وتی تپنگ ءَ وتی کُٹ ءَ ایر کُرتگ اَت۔
 بامن ءِ کش ءَ مارسل پرائوسٹ ءِ گْوستگیں وابانی یاتگیری ایر اَت۔ کہ ورنائیں سرمچار ایشرا زُرت ءُ وتی مول ءَ چہ دیم ءَ دور کنان بامن ءِ نیمگ ءَ چاران بوت۔ کہ نوں آئی ورنائیں دیم درا اَت۔ کہ برائی یک سیاھیں ریشے ودی اَت۔ کہ سرمچار ءِ عمر چہ بیست ءَ یک ءُ دو سال گیش اَت۔ ءُ آ چشکہ یک وروک ءُ ھستگاریں گسے ءَ تعلق داشت کہ زی شام ءَ وھدے بامن ءُ مُراد کوہ ءَ اھتگ اَت۔ گُڑا چہ سرمچارانی وتاک ءُ کیمپ ءَ ساری ھمے سرمچار آیانی وش آھتک کُرتگ اَت۔ ءُ آیاں ھمے تلار ءِ تہ ءَ جتی ءُ جاگہی کُرتگ اَت۔ ءُ دیم ءَ کیمپ ءِ تہ ءَ نہ بُرتگ اَت۔ کہ بامن ءُ مُراد ءِ ھُب ءُ ھدوناکی ھمیش اَت۔ کہ آ زوتاں زوت گوں ایدگہ سرمچاراں یکجاہ بہ بنت ءُ پہ وتی چم ءَ وت بہ گند انت۔ کہ کوہ ءِ جنگ ءُ سرمچارانی زند ءُ کیمپ ءِ زندگانی چے پیم ءَ اَت۔ ءُ ایش کہ کیمپ ءِ تہ ءَ چنکس مردم اتنت۔ ءُ چے پیم ءَ زند گْوازینگ ءَ اتنت۔ ءُ آیانی جنگ چے پیم ءَ اَت۔ کہ ڈن ءَ ھر کس آیاں پراری۔ سرمچار۔ یاگی ءُ گوریلا ءِ نام دات کہ اے دراھیں نام یک ھرکتے ءِ نام اتنت۔ کہ اے ھرکت پرچی ءَ اَت۔ ءُ پہ کئے اَت۔ ءُ چون اَت۔ بامن ھمے دراھیں ھبراں زانگ لوٹ اِت۔ ءُ پوہ بوگ لوٹ اِت۔
 ءُ نوں ھمے ورنائیں سرمچار بامن ءِ کتاب ءَ بُرز ءُ جہل کنان گْوشت۔
 اد ءَ وا جنگ انت۔ کتاب ءِ وانگ چون بوت کنت۔
 ھر وھد ءَ جنگ تو نہ بیت۔
 تو راست گْوش ئے۔ ما جنگ ءِ تہ ءَ ایں۔ بلے ھر وھد ءَ جنگ نہ انت۔ ما کدی کدی پہ اُرش ءُ ھملہ ءَ روایں نہ کہ گیشتر وھد ما وت ءَ را چیر دئیں۔ مئے کار چاپہ جنگ انت۔ ءُ پدا رُمبگ ءُ جِہگ انت۔
 ءُ پئوجی مئے پُشت ءَ انت۔ مارا چارگ ءَ انت۔ مئے زندگانی دلدست ءَ ایر انت۔ بلے مئے زند بس ھمیش انت۔
ورنائیں سرمچار باز دلجمی گپ جنان اَت۔ ءُ آ وت ءَ را یک سوگہ ءُ سرجمیں سرمچارے ءِ ڈول ءَ پیش دارگ ءَ اَت۔ ءُ ھبر ھبر ءِ تہ ءَ آ بامن ءُ مُراد ءَ چاران اَت۔ چشکہ آ بامن ءُ مُراد ءَ چہ وتی گپّاں متاثر بہ کنت۔
 ءُ بامن ءُ مُراد ءِ ھاتر ءَ ایش چٹ نوکیں زندے اَت۔ ءُ آ راستی چہ ورنائیں سرمچار ءِ گپّاں متاثر اتنت۔
 ءُ پدا بامن ورنائیں سرمچار ءِ دستاں چہ تچکیں کتاب ءَ دست گپت ءُ وتی کش ءَ ایر کُرت۔ ءُ پدا دور بمباریں بالی گُرابے ءِ توار بوت۔ ءُ آ ھر سَئے چپ بوت انت۔ ءُ چہ تلار ءِ کونڈ ءَ بُرز سبزیں آزمان ءِ نیمگ ءَ چاران بوت انت۔ کہ دور چاست ءِ بُرز بوئوکیں روچ ءِ تہ ءَ بمبار گراب ءِ سر ءَ روچ ءِ بْرمش کپت انت۔ ءُ یک دمے یک برکشے چمانی تہ ءَ اھت ءُ پدا بمبار بالی گراب زیان بوت۔ بلے آئی گومبگ ءِ توار چہ نزینک ءُ نزینک تر بوت۔ ءُ ورنائیں سرمچار وت ءَ را کونڈ ءِ تہ ءَ کمکیں پدی کُرت۔ ءُ بامن ءُ مُراد ءَ ھم پرمات کہ آ ھم کونڈ ءِ بُن ءَ مہ نند انت۔ بلکنا وت ءَ را پدی ءُ پُشت ءَ بہ کن انت۔
 کمکیں انگر۔ کمکیں انگر۔ ورنائیں سرمچار آیاں گْوشان بوت۔
بلے بامن نہ زان آں پرچے نہ سُر اِت۔ ءُ آ چشکہ سُرگ نہ لوٹ اِت۔ وھدیکہ مُراد وت ءَ را پُشت ءَ کنزینان بوت۔
 ءُ پدا یک مزنیں گومبگ ءِ توار ءَ دراھیں کوہ ءُ کوھستگ ءَ چشکہ زمین جمب ءِ پیم ءَ سُرینت ءُ ورنائیں سرمچار ءِ چشکہ در بہ کپ انت۔
 آ پدا بمباری کُرتگ۔ دو روچ ساری اچ آ اچ اداں جہل روٹکی نیمگ ءَ یک گٹ ءُ گری ءِ تہ ءَ بمباری کُرت۔ آیاں پہک شک انت۔ کہ مئے کیمپ ھمدان انت۔ ءُ مئے کماندان گْوش اِیت۔ کہ مارا زوتاں زوت اے کیمپ یلہ دیگی انت۔ بلے وھدے ما کیمپ ءِ تہ ءَ روایں گُڑا کماندان ءِ گپّاں اشکنان کہ آخر آ چے پیسلہ کنت۔
 ءُ کماندان ءِ بارو ءَ چہ ورنائیں سرمچار ءَ اِشکنان۔ بامن جست کُرت۔
 تئی کماندان ءَ ھبر ھست کہ ما اد ءَ اھتگ ایں۔
 چون ھبرنیست۔ ھپتگے ساری شمئے کلوہ اد ءَ اھت تو مئے کماندان وش بوت۔ کہ شُما ھم آیگ ءَ اِت۔ آئرا اے گمان نہ اَت۔ کہ شُما وتی پِس ءَ یلہ دئت ءُ مئے کیمپ ءِ تہ ءَ کااِت۔ ورنائیں سرمچار بامن ءِ نیمگ ءَ چاران گْوشت۔ کہ آئی چمانی تہ ءَ پہ بامن چشکہ یک مزنیں عزت ءُ شرپے اَت۔ کہ آئرا چہ وتی کماندان ءَ ھال رستگ اَت۔ کہ آ یعنے بامن شازادگ میر حمل ءِ بچ انت۔ ءُ شازادگ میر حمل وت نوں یاگی بوتگ۔
 سرمچار بامن ءِ نیمگ ءَ چاران گْوشت۔
 مارا وتی خان ءُ شازادگانی قدر ھست۔
 من شُمئے منت واراوں۔ بلے من شازادگے بوگ نہ لوٹ آں۔ من یک سادگیں بلوچے بوگ لوٹ آں۔ پمیشا من گوں شُما یکوار ءُ یکجاہ جنگ کنگ لوٹ آں۔ من نہ زان آں کہ شمئے نظریہ چے انت۔ بلے من لوٹ آں کہ شُمئے پیم ءَ زندگ بہ باں۔ ءُ شُمئے پیم ءَ بہ مرآں۔ من ءَ جنگ دوست نہ انت۔ من جنگ ءَ شر نہ زان آں ءُ بلکنا من جنگ کُرت۔ ھم نہ کن آں۔ بلے من نہ زان آں کہ پرچے یک واھگے زُرت کہ من شُمئے جنگ ءِ تہ ءَ بیاھاں آنکہ من پِس من ءَ وتی جنگ ءِ تہ ءَ برگ لوٹ اِت۔ بلے من آنگر نہ شُت آں نہ زان آں پرچے۔
 ءُ پدا گومبگے ءِ توار ءُ پدا آ ھر سَئے چہ گار ءَ در کپت انت۔ کہ جہل چہ بمباری ءَ پد مزنیں دھوت ءُ دھنزے چشت بوتگ اَت۔ کہ نوں ھر کُنڈ ءَ تالان بوت۔ دسمبر ءِ ماہ ءِ سری روچانی موسم ساف ءُ کشادگ اَت۔ کہ دوریں کوھانی کھڈ ءُ کابیل۔ کرنچ کرنچ درابُوگ ءَ اتنت۔
 مروچی ایش وتی کار ءَ کُرت انت۔ باندا پدا کاینت۔ ورنائیں سرمچار گْوشان بوت۔ چشکہ آئرا سکھت ءُ یکین بیات کہ بمباریں بالی گُراب پدا نیا انت۔ پمیشا بامن جست کنان بوت۔ تو چون زان ئے۔ کہ ایش پدی نیا انت۔
 مئے ءُ آیانی ھمروچیگیں چماں چیرکی لیب مُدام ھنچوش انت۔
ورنائیں سرمچار گْوشان بوت۔ کہ بامن تنے وھدی آئی نام ءَ نہ زانت بلے آئی زبان ھاران ءُ پنجگوری بلوچی ءِ بٗو ءَ دات چشکہ بامن آئرا ساری ءَ دیستگ اَت۔ بلے آئرا چشکہ یات نہ اَت۔ کہ آئرا کُجا دیستگ اَت۔
 ءُ پدا ورنائیں سرمچار وتی جہل ءَ وتی بدن ءَ پہ شری سنج کنان گْوشت۔
 نوں ما مزنیں کیمپ ءَ روایں۔ بلے من شُمئے چماں گوں چادرے ءَ بند آں۔
 ءُ بامن جست کُرت۔ ءُ مُراد ھم گُڑ اِت۔ کہ چے اے سرمچار ءَ ھبر نہ اَت۔ کہ ماں کئے ایں۔ زی آ مارا ھمد ءَ وش اھت کُرتگ اَت۔ مئے دیم ءَ اھتگ اَت۔ ءُ چہ کیمپ ءَ پمّا نان ءُ نپاد آئورتگ اَت۔ ءُ مروچی مارا گْوشگ ءَ اَت۔ کہ آ مئے چماں بند اِیت۔ ءُ مارا اد ءَ بارت۔ چے ایش تضادے نہ اَت۔ چہ آئرا مئے نیتانی سر ءَ شک اَت۔ چے آئرا باور نہ اَت۔ کہ ما ھم اد ءَ پہ سرمچار بوگ ءَ اھتگ ایں۔ کہ نوں مارا جنگ کنگی اَت۔ اے دراھیں ھبرانی متلب چے۔
 ءُ مُراد بشکھندگ اچ آئی جست کُرت۔
 تو مئے چماں پرچے بندئے۔ ءُ چے ترا باور نہ انت۔ کہ ما پہ جنگ کنگ ءَ اد ءَ اھتگ ایں۔ چے مارا جاسوس ھیال کن ئے۔ ءُ پدا ما گوں بندیں چماں چون اے رُنگ راہ ءُ تلارانی درنیام ءَ شُت کن ایں۔
 مئے کماندار ءِ ھکم ھمیش انت۔ کہ مارا کماندار ءِ ھکم منگی کپ اِیت۔ من دیم ءَ رواں شُماراں برآں۔ ءُ شُما منی پُشت ءَ آیاں بئیت۔ ءُ من شُمارا چہ سوگہ ئیں راہ ءُ کشکے ءَ برآں۔ شُما دلجم بئت۔
بامن۔ مُراد ءَ ءُ مُراد بامن ءَ چار اِت۔ ءُ ورنائیں سرمچار آیانی دیم ءَ چاران زانت کہ اے مرد بلکنا برائی ھبرانی سر ءَ دل ءَ کُرتگ اَت۔ پمیشا آ گْوشان بوت۔
 ایش کماندار ءِ ھکم انت۔ منی ھکم نہ انت۔ شُما دل ءَ مہ کن اِت۔ اے مئے کیمپ ءِ راہ ءُ راھبنداں گْوزگی انت۔ تانکہ یک باوری ءُ سکھین ءُ یکینے سوگہ بہ بیت۔
 ءُ پدا آیانی چماں بست ءُ ورنائیں سرمچار دیم ءَ بوت۔ ءُ بامن ءُ مُراد کوہ ءِ تنکیں راہ ءِ سر ءَ روان بوت انت۔ کہ کدی آیاں وتی تکہ ءِ سر ءَ لک کپگ ءِ مارشت بوت۔ ءُ کدی دیم جہلائی شتور کنگ ءِ مارشت بلے مُراد کہ چٹ پشت ءَ اَت۔ وتی دست ءَ بامن ءِ کوپگ ءَ بامن ورنائیں سرمچار ءِ کوپگ ءَ وتی دست ءَ ایر کنان۔ تران ءُ دست مُچ جنان رادگ بوت انت۔
بامن نہ زانت کہ آ وابے گندگ ءَ اَت۔ یا کہ ایش راستی ءِ دنیا یے اَت۔ ءُ پدا آ دم بُرت انت۔ کہ چہ اے ھند ءَ کیمپ ءِ کشک باز دراجیں کشکے اَت۔ ءُ کہ آیاں مارشت بوت۔ کہ آ باز دور اھتگ اَت۔ کہ نوں وتی گرمیں کوٹ ءُ جرسیانی تہ ءَ آ سد کُرتگ اَت۔ کہ چہ بُرزی ءُ جہلی ءَ آ دم بُرتگ اَت۔ کہ باز رنداں آیانی پاد گوں راہ ءِ سنگاں ڈگ لگ اتنت۔ ءُ آ شتران بوت انت۔
 دیر ءَ گلبدگ ءِ توار اھت۔ گُڑا بامن ءُ مُراد ءَ مارشت بوت۔ کہ آ چہ کیمپ ءَ نزینک اھتگ انت۔
 ما رستگ ایں۔ سرمچار تُسان گْوشان بوت۔ بامن ءُ مُراد وتی ھیدانی تہ ءَ ھبر دَیگ ءَ پہ وت شر نہ زانت۔
 ءُ پدا وھدے آیانی چمانی پٹی دور کنگ بوت۔ گُڑا بامن ءُ مُراد پریشان کہ آ یک دراجیں کوہ ءِ کشک ءُ یک نرم ءُ ھواریں جاھے ءَ اتنت۔ کہ ایش دو کوھانی آریپیں ردانی درنیام ءَ یک پچ ءُ کشادگیں جاھے اَت۔ کہ اد ءَ کس مُرگے ھم چی چِڑی نہ کُرت۔ کہ بُرز ءَ آزمان اَت۔ ءُ جہل کوھانی نہ کٹوکیں رد ءُ ریسگ۔
 مُراد ءُ بامن وتی دیم ءَ کماندار ءَ اوشتوک دیست۔
 منی نام سرپراز زہری انت۔ ءُ من اے کیمپ ءِ کماندار آں۔ ءُ ایش منی گْوھاز زتک مدت خان انت۔ کماندار ءِ براہوی زبان ءِ تہ ءَ داتگیں ھرپ ءُ لوز باز سادگ ءُ ساف اتنت۔ کہ آ وتی ءُ وتی گہارزتک مدت خان ءِ پجار وتی ءَ گوں مُراد ءُ بامن ءَ کُرتگ اَت۔
 بامن چارگ ءَ اَت۔ کہ مدت خان کد مردمے اَت۔ نیکہ بُرز ءُ نیکہ پٹک۔ آئی چہ چِل سال ءَ بُرز اَت۔ کہ آئی بروت بز ءُ سیاہ برائی دپ ءَ کپتگ اَت۔ ءُ آئی ریش کرّی ہڈی اَت۔ کہ آئی گوش بُناں اسپیتیں مود چہ دور ءَ درا اتنت۔
 آئی پیشانی پچ ءُ پراہ ءُ چم ڈلگ اتنت۔ ءُ آئی لُنٹ ءُ دپ ءِ ڈول یک وروکیں ءُ پھر آسراتیں مردمے ءِ پیم ءَ اتنت۔ آئی ھمیل ءُ سلاہ آئی کوچ ءَ اتنت۔ آ گیشتر گپ نہ جت بلکنا باز سادگیں لوزانی تہ ءَ وتی ھبر ءَ بیان کُرت۔ ءُ پدا چپ بوت۔ تانکہ اچ آئی دومی وار جست کنگ مہ بوتیں۔
 بلے آ چہ وتی جاور ءُ وتی چپ ءُ راست ءَ چشکہ آگہ اَت۔ پمیشا تو بلکنا آئرا سرمچارانی کماندان جوڑ کنگ بوتگ اَت۔
 آ وتی سرین ءَ وتی چادر ءِ تہ ءَ سک بستگ اَت۔ ءُ وتی سر ءَ پئوجی ساھگی ئیں کلاھے ایر کُرتگ اَت۔ کہ واردم ءَ آ وتی گہار زھتک ءَ ورنائیں سرمچار مدت خان ءَ چیزے نہ چیزے پرمات یا کہ رومانے ءَ پہ گْوشت۔ ءُ ورنائیں سرمچار آئی ھرگپ ءَ ھر پرمان ءُ ھر رومان ءُ رومائشت ءَ دمانی تہ ءَ پیلو کُرت۔
 کوہ ءِ بُن ءَ یک دراجیں تلارے ءِ ساھگ ءَ آیانی وتاک اَت۔ ءُ وھدیکہ نَود ءُ سد مردم بُرزگ ءَ ھر دوئیں کوھانی درنیام ءَ یک تنکیں ڈگار ءِ ٹکر ءَ چارپنچ رد ءُ کتار ءِ تہ ءَ اوشتوک وتی کماندان ءِ راہ چار اتنت۔ ءُ کماندان سرپراز زہری بامن ءُ مُراد ءَ وش اھتک کنان گْوشت۔
 شازادگ ما ترا وش اھتک کن ایں۔ زان ئے۔ تئی آیگ پمّا مزنیں نیکیں پیشگ ءُ شگونے۔ تو مئے شازادگ ئے۔ ءُ ما تئی ھذمتگار۔ آ بشکھندگ بشکھندگ گْوشان بوت۔
 ءُ پدا یک زرے پدا آ گْوشان بوت۔ پہل کن اِت۔ کہ ما شُمئے چماں بست شُمار اد ءَ آئورت آنکہ شُما بلکنا ایشرا دل ءَ کُرتگ۔ بلے اد ءَ جنگ انت۔ ءُ جنگ ءِ لہتے راھبند انت۔ پمیشا کئے اے ھند ءُ علاقہ ءَ ایوک ءَ ھما بزان انت۔ کہ آ اد ءَ جنگ کن انت۔ ڈنی مردماں آیگ ءِ وھداں ما ھر کسی چماں بند ایں۔ ایش مئے دستور ءُ مئے راھبند انت۔ شُما دل ءَ مہ کن اِت۔
 ایش مئے المی وتاک نہ انت۔ ما اے وتاک ءَ مُدام بدل کنان بئیں۔ مروچی اد ءَ۔ باندا اود ءَ۔ ایش مئے زند انت۔ بُرز ءَ بمبار بالی گُراب۔ مُدام مئے سر ءَ چکران انت۔ بلے آیاں ھبر نہ انت۔ کہ ما کُجا ایں۔ ءُ پدا بامن ءُ مُراد ءَ چاران گْوشت۔ شُما ھر دو منی ٹولی ءِ تہ ءَ بہ بئت۔ من شُمئے کماندار اوں۔ آ بشکھندگ بوت۔ ءُ پدا بامن آئرا جست کُرت۔ سردار نوروز خان ءِ کیمپ کُجا انت۔
 سردار ءِ جست ءَ کن ئے۔ آ بشکھندگ بوت۔ سردار گھٹ ءَ انت۔ من شُمارا برآں۔ یک روچی۔ بلے نوں مئے ھیال انت۔ کہ ما ساری ءَ یک اُرش ءُ ھملہ یے ءِ تیاری ءِ تہ ءَ ایں۔ اگاں اے اُرش ءِ تہ ءَ ما زندگ منت گُڑا شُمئے پجاروکی ءَ گوں سردار نوروز خان ءَ کنگ بیت۔
 ءُ بامن دیمتر ءَ ھچ نہ گْوشت۔ کہ لشکر نوں کُجام اُرش ءِ بارو ءَ پکر جنان انت۔
مراد وتی چاگرد ءَ چاران بوت۔ کہ اد ءَ ھر چیز نوں۔ عجب۔ ءُ بیگانگ۔ گندگ ءَ اھت۔ چشکہ مرگ ءُ زند ھر دو یکجاہ چاپ جنان اتنت۔ ءُ نوں آ راستی گوں سوگئی ءَ ھمے مرگ ءُ زند ءِ چاپ ءِ بہر اتنت۔ نا جتابوئوکیں بہر۔
میر مُراد جان گچکی وتی مُلک۔ ڈگار ءُ مچانی سئیل ءُ گرد ءَ پد نوں پدوپد وتی لوگ شاھی تمپ ءَ آیان اَت۔ کہ آئی پُشت ءَ آئی کْوھنگیں خدمتگار ءُ گلام ملوک آیان اَت۔ کہ میر مُراد جان گچکی احمد یار کلایے سر ءَ کُرتگ اَت۔ ءُ آئی کیتوئیں جامگ۔ گول آئی گوڈاں سر بوتگ اَت۔ ءُ آئی آستونک دراج ءُ کشادگ اتنت۔ کہ بے آئی دستانی بندان ایش تنک ءُ گرنچ کنگ بوتگ اَت۔ ءُ آئی پاداں سبکیں سواس پاد ءَ اتنت۔ ءُ آئی ریش چہ دو سے روچ ءَ رستگ اَت۔ کہ اے دو ءُ سئیں روچاں آ وتی ریش ءَ نہ ساتگ اَت۔ ءُ آئی کلکانی سر ءَ اسپیتیں ردوکیں مود چو جکاں شیک گندگ بوت انت۔ ءُ آئی نظر ءِ چشمک برائی چماں ایر اتنت۔ ءُ آ وتی چڑی ءِ مدت ءَ کرار کرار ملان ءَ کمکیں تسان ءُ دم گران اَت۔ چشکہ آ سک دم بہ بارت۔
مروچی روچ ءِ بُرز بوگ ءَ ساری آ گوں وتی گلام ملوک ءَ وتی مچانی چارگ ءَ پہ اھتگ اَت۔ ءُ نوں گوں پاداں تران ءُ گردان آ چشکہ دم بُرتگ اَت۔ ءُ پد ءُ پد وتی اسپ ءِ سر ءَ لوگ ءَ برتر کنگ لوٹ اِت۔ کہ آئی اسپ ءُ آئی گلام ملوک ءِ ٹہ ٹو ھموداں مچے ءِ چیر ءَ بندوک اتنت۔ کہ نوں واجہ ءُ گلام ھما نیمگ ءَ روان اتنت۔ تانکہ چاست ءَ آ وت ءَ را لوگ ءَ سر بہ کن انت۔
 ءُ وھدے ملوک آئرا اسپ ءِ سر ءَ سوار کُرت۔ تو وت وتی ٹہ ٹوئیں لاگر ءُ ناجوڑیں اسپ ءِ سر ءَ سوار بوت۔ ءُ واجہ ءُ گلام پہ شار ءَ رادگ بوت انت۔ تو میر مُراد جان ءَ مہناز ءِ ھیال اھت کہ آ چہ زمستان ءَ ساری اد ءَ کیچ مکران ءَ اھتگ اَت۔ ءُ گوں وتی پِس ءَ وتاک اَت۔ مہناز ءُ رامین ءِ گِسی جاورانی بارو ءَ میر مُراد جان ءَ چہ جنین ءَ ھال رستگ اَت۔ کہ نوں ھر دو ماس ءُ جنین لوگ ءَ نندوک ارس جنان اتنت۔ ءُ زانگ نہ بوت۔ کہ رامین ءُ مہناز ءِ دلدوھری ءُ ڈکھ کدی ھلاس بنت ءُ کدی آ یک وارے پدا چو مہروانیں مرد ءُ جنیاں وھد گْوازین انت۔
 بلے میر مُراد جان زانتکاریں مردمے اَت۔ ءُ آئرا ھبر اَت۔ کہ مرد ءُ جنینانی وش ءُ وشالی آیانی چاگرد ءِ تہ ءَ یک بہت ءُ طالعے ھبر اَت۔ کہ کسے ءِ استال یکجاہ ءُ ھوار بوت انت۔ شر۔ نیکہ دراھیں عمر ءِ ارس جنگ ءَ بگیر دگہ ھچ چیزے پشت نہ کپت۔
 ءُ میر مُراد جان ءِ دل ءَ اے اومان ءُ ارمان بلکنا آئی گماں گیش کنان اَت۔ کہ آ مہناز ءِ سانگ ءُ آروس ءِ تہ ءَ اشتاپی کُرتگ۔ کہ وتی گہار ھانی ءِ بچ رامین ءَ زامات کُرتگ اَت۔ اچ ایشی ساری کہ آ رامین ءِ خوبو ءَ بزانتیں ءُ پدا سانگ ءُ سانگبندی بکُرتیں۔ آ وتی گہار ھانی ءِ گْوشتن ءِ سر ءَ گوں چمانی نزّی ءُ پاچی ءَ مہناز ءِ دست ءَ رامین ءِ دست دَیگ ءِ ھاتر ءَ آن کُرتگ اَت۔ ءُ اے آن مروچی آئرا باز گران کپتگ اَت۔
 ءُ آ نزانت کہ چے پیم ءَ ایش ھر دو یک وارے پدا مرد ءُ جن بہ بنت ءُ وش بہ بنت۔ کہ میر مُراد جان ءَ کم اُمیت اَت۔ کہ ایشانی نیام ءَ ٹھ بیت۔ ءُ اگاں ٹھ نہ بوت۔ گُڑا چے بیت۔ میر مُراد جان ھیال کنان بوت۔ ءُ وت پسّو دیان بوت۔ گُڑا سُہن بیت۔ بلے سُہن دَیگ آیانی دراھیں کہول ءِ تہ ءَ نہ بوتگ اَت۔ کہ ایش یک ھنچشیں بدیں نامے اَت۔ کہ میر مُراد جان ایشرا پہ وتی خاندان ءُ کہول ءَ وش نہ زانت۔ سُہن۔ نا۔ نا۔ نا سُہن وشیں ھبرے نہ اَت۔ بلے اگاں مہناز ءِ زند دوزھے بوتگ اَت۔ گُڑا آئی بہشت بلکنا سُہن ءِ تہ ءَ اَت۔
میر مُراد جان وتی اسپ ءِ سر ءَ سوار زمستان ءِ وشیں موسم ءِ تہ ءَ دنیائی ءَ چاران ءُ گندان بوت۔ کہ ھر چیز نمادار ءُ وش وشال درا بوت۔ بگیر چہ بنی آدم ءِ وتی جند ءِ زرد ءُ دل ءَ کہ بہشت ھمیشی تہ ءَ اَت۔ ءُ دوزھہ ھم ھمدان اَت۔
 ءُ پدا آ پُشت ءَ چک جت کہ آئی پُشت ءَ آئی گلام ملوک وتی ٹٹو ءِ سر ءَ سوار ڈپول کنان آیان اَت۔ ءُ میر مُراد جان ملوک ءِ بارو ءَ پکر جنان بوت۔ کہ ملوک ءِ دراھیں زند آئی ھذمتگاری ءُ ھذمت گزاری ءِ تہ ءَ گْوستگ اَت۔ کہ عمر ءِ تہ ءَ ملوک آئی ھم عمر اَت۔ ھمے پنجاہ ءُ شست ءِ درنیام ءَ بلے ملوک ءِ دنتان کپتگ اتنت۔ ءُ آئی دراھیں مود اسپیت گشتگ اَت۔ ءُ آئی دیم چو مسی ئیں درزان ءِ پیم ءَ سیاہ گشتگ اَت۔ ءُ نوں بْرکش دیان اَت۔ ءُ آ مُدام آئی ھذمت ءَ اوشتوک اَت۔ کہ میر مُراد جان آئرا وتی گلام ءُ ھذمتگار ھیال نہ کُرت۔ بلکنا وتی کہول ءِ یک مردمے ھیال کُرت۔ آنکہ گلام اَت۔ کہ آئی پِس ءُ پیرک پہ بہا زُرتگ اَت۔ کہ رند ءَ ملوک مزن بوان وت الوادی ءُ چکی ءُ زہگی بوتگ اَت۔ ءُ نقیب ءُ درزادگ ھم گوں ایدگہ راج ءُ چاگرد ءَ ھوار سوار بوتگ اَت۔ بلے ملوک تنے وھدی آیاں گلام۔ نقیب ءُ درزادگ ءِ نام ءَ یات کُرت۔
 ءُ میر مُراد جان ءَ ھبر اَت۔ کہ ملوک ءَ ھم ھبر اَت۔ کہ بانک مہناز ءُ واجہ کار رامین ءِ درنیام ءَ گپ ءُ ھبرتاں سُہن ءُ طلاق ءَ سر بوتگ اَت۔ ءُ ملوک ھم یک روچی گوں آئی کھندان گْوشتگ اَت۔ کہ واجہ کار۔ ساری ءَ شُما مارا گلام۔ لوڑی۔ درزادگ ءُ نقیبانی سر ءَ مسکرہ ءُ چرک جت کہ بچار سُہن ءُ چشکہ مئے میرات انت۔ بلے مروچی مزنیں گِسانی تہ ءَ اے عیب اھتگ کہ آ ھم سُہن گر انت۔ یا کہ سُہن دیان انت۔ ءُ آئی وتی گلام ءُ خدمتگار ءِ اے چرک ءُ مسکرہ چشکہ پرائی یک پیگورے اَت۔ کہ میر مُراد جان وتی گلام ءِ ھمے ھبر ءَ وتی دل ءَ کُرتگ اَت۔ آنکہ ملوک اے ھبر ءَ زانت کہ بلکنا ملکو ءَ ھبر نہ اَت۔ کہ مہناز ءُ رامین ءِ درنیام ءَ ٹھ بوگ ءَ نہ اَت۔ ءُ گپ بِہ سُہن ءُ طلاق ءَ سر بوتگ اَت۔ بلے میر مُراد جان اے ھبر ءِ تہ ءَ چشکہ وتی دل ءَ نہ وش اَت۔ کہ ھبر دران ءُ دراج بوان اَت۔ کہ باید انت۔ کہ چش مہ بوتیں۔ آ ھیال کنان بوت۔ ءُ پدا آ وتی ھوش ءَ گوں آزمان ءُ ڈگار ءُ کاہ ءُ بوچان کنان بوت۔ تانکہ وتی ھوش ءَ انگر آنگر چپ بہ کنت۔ تانکہ آئی ءَ اے دل تس ءُ دل سوچیں ھیال مہ یاینت کہ ساری ءَ خان ءِ گرپتاری۔ شازادگ میر حمل ءِ یاگی گری۔ ءُ بامن ءِ گوں نوروز خان ءِ لشکر ءَ ھوار بوگ ءُ ایدگہ لٹ ءُ کُٹ ءُ بندی گری ءُ کئیزی گری ھما دل کبابیں ھبر اتنت۔ کہ شپ ءَ میر مُراد جان وتی تہت ءِ سر ءَ تچک بوت۔ ءُ آئی گلام ملوک آئی ءِ پاداں پرنچان بوت۔ ءُ آ گوں ملوک ءَ وتی کسانی ءِ ھبراں دیان بوت۔ وتی مہرانی کسہاں کنان بوت۔ ءُ وتی آپ ءُ آپینکی ءُ مچ ءُ ڈگارانی ھبراں دیان بوت۔ تانکہ آ وتی گماں گار بہ کنت۔
 ءُ پدا آئی بچ شیہک ھم وتی روزگار ءِ ھاتر ءَ کدی گوادر ءُ پسنی اَت۔ کدی کراچی چی ءَ کہ وتی لوگ ءُ گس ءِ ھرچ ءُ درچ ءَ درگیجگ ءَ پہ آیاں نان ءُ نکانے بکار اَت۔ کہ چہ گْوستگیں پنچ سال ءِ ڈکال ءُ سیاہ گشتگیں سال ءِ سبب ءَ مچانی ناہ ءُ ھرماگ پہ شری نہ پشّ اِتگ انت۔ بلکناپینّگ۔ بوک کُرتگ۔ اَت۔ یا کہ وھد ءِ سر ءَ گُنش یا اھوار نہ رستگ اَت۔ بلے اے پینگ ءُ بوکی ئیں مچانی سر ءَ ایوک ءَ گس ءُ لوگانی ھرچ ءُ درچ در نہ کپت۔ تانکہ دگہ روزگارے مہ بوتیں۔ پمیشا میر مُراد جان ءِ ھذمتگار۔ گلام۔ ءُ دہکانانی نان ءُ نکان چہ ھشکابگیں ڈگار ءُ چہ مچاں در کپت۔ بلے وتی جند ءِ گس ءُ لوگ ءِ مرگ ءُ زند ءِ ھرچ شیہک ءِ روزگار ءِ سر ءَ اَت۔ ءُ میر مُراد جان کمکیں وش اَت۔ دلجم اَت۔ ءُ سوگہ اَت۔ کہ شیہک وتی کار ءُ روزگار ءِ تہ ءَ مشکول اَت۔ ءُ آ لوٹ اِت۔ کہ آئی کسانیں چک میر مزار کہ نوں گوں ھوری ءَ سیر ءُ آروسی بوتگ اَت۔ تنے وھدی بے کار ءُ بے روزگار اَت۔ ءُ آ چہ اُستمان گل ءِ فلسفہ ءُ پکر ءَ متاثر اَت۔ کہ کیچ۔ مکران ءِ وانندگانی گل ءِ تہ ءَ ھوار اَت۔ کہ کدی ھاران ءُ نوشکے ءُ کدی مشکے ءُ نسیرآباد ءُ کدی کوھلو ءُ چاگی ءُ ناگ ءُ خضدار ءِ تر ءُ تاباں درشت ءُ میر مُراد جان گچکی سک پریشان بوت۔ پرچا کہ وانندگانی گل ءِ عمل ءُ ھرکت نوں چہ اُستمان گل ءِ باسکانی تر ءُ تابانی سبب ءَ گیش بوتگ اَت۔ ءُ بلکنا اُستمان گل ءِ باسک وانندگانی گل ءَ جوڑ کُرتگ اَت۔ کہ اے گل مُلک ءِ کالج ءُ یونیورسٹیانی تہ ءَ وانوکیں ورنایانی یک گلے اَت۔ کہ چہ کراچی ءَ ایشی بندات بوتگ اَت۔ ءُ نوں اُستمان گل وتی پارٹی ءِ چن ءُ لانچ ءَ دیم ءَ برگ ءَ پہ ورنایانی دست کُمک بکار اَت۔ کہ نوں اے گل چہ شال ءَ بگر تانکہ مستونگ۔ خضدار ءُ کیچ ھر جاہ دیمرئی کنان اَت۔ ءُ وت میر مُراد جان ءِ ھمدردی ءُ ھُب ءُ ھدوناکی گوں اُستمان گل ءَ اَت۔ بلے کیچ ءُ مکران ءِ۔ ھشک۔ سیاہ ءُ ڈکال جتیں چاگرد ءِ تہ ءَ چشکہ میر مُراد جان ءَ ایش گران کپت۔ کہ آئی بچ میرمزار عملی سیاست ءِ تہ ءَ بہر بزور اِیت۔ پرچا کہ میر مُراد جان گچکی ءِ وتی جند ءِ بازیں چاگردی۔ قومی ءُ تمنی لوٹ اتنت۔ کہ پریشی آئرا گوں سرکار ءَ کارکپت۔ کہ آ وت نوں جرگہ ممبرے ھم ءُ آئی دیوان ھمروچ گوں ڈپٹی کمشنر ءَ بوت۔ کہ نوں کلات اسٹیٹس یونین ءِ دور ءُ باری کُٹّ اِتگ اَت۔ کہ نوں یک نوکیں دور ءُ باری یے بندات بوتگ اَت۔ کہ ایشی تہ ءَ ڈپٹی کمشنر ءُ کمشنر ءِ کردار گیش اَت۔ کہ جرگہ ءِ سروک ڈپٹی کمشنر اَت۔ اپیل کمشنر ءَ بوت۔ ءُ دراھیں سوبہ ءِ تہ ءَ ایف سی۔ آر۔ نافذالعمل اَت۔ کہ ایشی تہ ءَ جرگہ ءَ بازیں اختیار ھست اَت۔ کہ ایشانی تسدیق ءَ ڈپٹی کمشنر کُرت۔ ءُ ڈپٹی کمشنر سیاہ ءُ اسپیت ءِ مالک اَت۔ کہ ڈپٹی کمشنر وتی ضلع ءِ ھاکم اَت۔ کہ بگیر اچ آئی مُرگے ھم بال نہ کُرت۔
 ءُ میر مُراد جان اے بدل سدل ءَ زانتگ ءُ بوتگ اَت۔ کہ نوں خان ءِ ھاکمی ءِ روچ کُٹّ اِتگ ءُ ھلاس بوتگ اَت۔ ءُ نوں ڈپٹی کمشنر مالک اَت۔ ءُ دراھیں ھند ءُ ھلاکہ ءِ تہ ءَ ون یونٹ برجاہ اَت۔ کہ اُستمان گل ون یونٹ ءِ ھلاف ءُ بدواہ اَت۔ ءُ نوک وانندگیں ورنا ون یونٹ ءِ پروشگ ءِ تہ ءَ وتی کردار ءَ پیش دارگ لوٹ اِت۔ کہ سیاسی ایجی ٹیشن یک کُدری امرے اَت۔ ءُ میر مُراد جان تمنی ءُ قومی ھند ءُ جاہ ءَ یلہ دَیگ نہ لوٹ اِت۔ ءُ آ نہ لوٹ اِت۔ کہ آئی بچ میر مزار ءِ سیاسی چن ءُ لانچ ءُ ایجی ٹیشن ءِ بہر بہ بیت۔ پرچا کہ آئرا ڈپٹی کمشنر ءِ زہر گرگ ءِ ھطرہ درپیش اَت۔ ءُ میر مُراد جان گچکی پہ وتی دژمناں۔ دژمن گل بوگ نہ لوٹ اِت۔ ءُ آ میر مزار ءَ مُدام پنت دیان بوت۔ کہ آ بے شک اُستمان گل ءُ وانندہ گل ءِ دوست واہ ءُ ھمدرد بہ بیت۔ بلے آ وت ءَ را سیاسی ایجی ٹیشن ءِ بہر مہ کنت۔
 ءُ اے درگت ءَ میر مزار ءُ آئی نیام باز باث بوت۔ کہ میر مزار وتی پِس ءَ رجعت پرست قدات پرست ءُ سامراج ءِ کاسہ لیس ٹولی ءِ مردمے ھیال کنان بوت۔ کہ باز رنداں بلکنا میر مزار پہ وتی اے ھرکتاں وت ءَ را وتی پِس ءِ دیم ءَ سک ملامت ءُ ھجالت ھیال کنان بوت۔
 ءُ آئی پِس میر مُراد جان گچکی ءَ شپ ءَ پہ میر مزار ءَ واب نہ یات کہ اے سیاسی چست ءُ ایرانی تہ ءَ میر مزار ردیں کارے مہ کنت۔ کہ پدا آئرا ڈپٹی کمشنر خضدار ءَ لوٹ اِت۔ کہ نوں سوبہ ءِ دو ریجن جوڑ بوتگ اَت۔ کلات ءُ کوئٹہ ریجن۔ ہردوئیں ریجنانی مستر کمشنر اَت۔ کہ کیچ ءُ مکران کلات ریجن ءِ بہر اَت۔ کہ وت کیچ ءِ تہ ءَ ناظمے نندوک اَت۔ کہ آئی مہار مستونگ ءُ خضدار ءُ کلات ءِ کمشنر ءُ ڈپٹی کمشنر ءِ دست ءَ اتنت۔
میر مُراد جان گچکی لوٹ اِت۔ کہ چہ وتی وانگ ءَ پد۔ چہ وتی بی اے کنگ ءَ پد میر مزار نوکری بہ کنت۔ وھدیکہ میر مزار سیاست کنگ لوٹ اِت۔ نوں میر مزار شال ءِ کالج ءَ وانگ ءَ اَت۔ ءُ مروچی باندا زمستان ءِ چھٹیاں اھتگ اَت۔ بلے ادا آئی سیاست جاری ءُ ساری اَت۔ اے سیاست ءَ آ چہ وتی پِس ءَ ھمراہ ءُ سنگتاں ھیل کُرتگ اَت۔ کہ آ کیچ ءُ مکران ءَ مُدام آئی مہمان بوت انت۔ کہ میر بوھیر ءُ بیرم مُدام میر مُراد جان گچکی ءِ مہمان بوت انت۔ کہ وت میر مُراد جان چہ خان ءِ تخت ءَ جہل کنگ ءَ پد بوھیر ءُ بیرم ءِ سیاست ءَ وش کنان بوت۔ ءُ نوں آئی بچ ھمے راہ ءُ کشک ءِ سر ءَ روان اَت۔ بلے میر مُراد جان گچکی نہ لوٹ اِت۔ کہ چش بہ بیت۔ آ وتی بچ ءَ سیاست دانے جوڑ کنگ نہ لوٹ اِت۔ پرچا کہ اے ھند ءُ علاقہ ءِ تہ ءَ سیاست دانی یک ذاتی جوایے اَت۔ کہ کدی اے جوا کٹ اِت۔ بلے ایشی باء دَیگ ءُ بے سوب بوگ یک دائمی ئیں ھبرے اَت۔ کہ ایوک ءَ ھما مردم کہ کمٹمنٹ ءَ گوں سیاست کُرتاں کہ آیانی کمٹمنٹ چشکہ چہ سیاست ءَ گیش ءُ چہ سوب ءُ کٹ ءُ شکست ءُ باء دَیگ گیش گوں زند ءَ کمٹمنٹ ءَ اَت۔ گُڑا چشیں مردم ایوک ءَ سیاست کُرتاں کہ ایدگہ دراھیں مردم ایوک ءَ رومان ءُ رومائشت گروک اتنت۔ یعنے سیاسی ایکٹوسٹ اتنت۔ کہ سیاست ایوک ءَ مہاتما گاندھی۔ نہرو یا کہ مائو ءُ لینن ءُ اسٹالن ءُ ہٹلر ءِ اَت۔ کہ جوان ءُ ھراب آ ھمیشی تہ ءَ زندگ ءُ ھمیشی تہ ءَ زندگ ءُ ھمیشی تہ ءَ مرگ ءَ پہ تیار اتنت۔ کہ ھر مردم اے ڈول بوت نہ کُرت۔ چشکہ ھر مردم شانویسے بوت نہ کُرت۔ چشکہ ھر مردم لبزانتے بوت نہ کُرت۔ چشکہ ھر مردم فلسفہ دانے بوت نہ کُرت۔ کہ اے زندگانی تہ ءَ ھر مردم چہ بندات ءَ ایوک ءَ پہ یک چیز ءَ پیدا بوت۔ ءُ پہ یک چیز ءَ مرت۔ چہ جائیکہ آئی واب بازیں چیزانی بارو ءَ بوتین انت۔ بلے زند ءِ جوا یک وارے اَت۔ ءُ ایشی کٹّ یا کہ ایشی سوب ھر کسی وتی بھت ءُ طالع اَت۔
 میر مُراد جان بازیں چیزانی بارو ءَ پکر جنان وتی لوگ ءِ تہ ءَ پُترت تو وتی گہار ھانی ءِ توار ءَ اِشکُت کہ بلکنا ھانی مروچی اھتگ اَت۔ آ پکر جنان وتی گس ءِ دراجیں ھویلی ءِ تہ ءَ پُترت کہ ادا کتبی نیمگ ءَ پنچ شش کوٹیانی رد ءُ ریسگ ءِ اَت۔ کہ روٹکی دمَگ بورچی خانگ ءُ گس انمبا دات۔ ھویلی ءِ جاندمی دمَگ ءَ گلگ ءُ دھانانی لیگگ اَت۔ ءُ گوں آئی ناہ ءُ ھرماگی درنیام ءَ یک شنکی ءُ کاپرے اَت۔ آ آئی ساھگ آپانی ایر اتنت۔ ءُ مچانی لہتیں دْرچک اتنت۔
کوٹیانی تہ ءَ دراجیں دری ءُ کونٹ مان اتنت۔ ءُ یک کوٹی ءِ تہ گالی مانگیجوک اَت۔ کہ ایش مہمانانی کوٹی اَت۔ کہ اد ءَ یک دراجیں ءُ بُرزیں الماری یے ایر اَت۔ کہ آئی دروازگ ءِ کپ شیشگ اَت۔ یک تھتے ایر اَت۔ دیمی دیوال ءَ میر مُراد جان ءِ چارپنچ تپنک ءُ وتاسے دراھتگ اَت۔ ءُ جہل پیتیانی رد ءُ کتارے اَت۔ ءُ پشتی نیمگ ءَ قران تورگ اَت۔ کہ آئی تہ ءَ قران ایر اَت۔ گس ءِ رزان۔ کوپ۔ چائنک طرف ءِ سر ءَ در بستگ اَت۔ کوٹیانی روشندان پُشت ءُ دیم ھر دو نیمگ ءَ اتنت۔ کہ چہ ڈن ءَ جالیانی تہ ءَ گیڑہ اتنت۔ تانکہ مکسک ءُ کرم میاینت ءُ روشندانانی شیشگاناں بند ءُ بوج ءِ دراجیں چٹ دروازگ ءِ بُن ءَ گوں ھلکے بندوک اَت۔ مہمانانی کوٹی پہنات ءِ کوٹی ءِ تہ ءَ پچ بوت۔ کہ اد ءَ میر مُراد جان گوں وتی بچ ءُ نشار ءُ زہگ ءُ زالبولاں نان ءُ چاہ وارت۔
 ءُ دومی دوکوٹیانی تہ یک میر مزارئیگ اَت۔ ءُ یکے شہیک ءُ آئی زہگانی۔ میر مزار ءَ چہ ھوری ءَ تنے وھدی زہگ نہ بوتگ اَت۔ پمیشا آ تنے وھدی میڑہ اَت۔
ھمے چار پنچ کوٹیانی دراجی ءَ یک کاپرے اَت۔ کہ زمستان ءَ میر مُراد جان ءِ ھاندان اد ءَ روچ ءِ پے تاپ ءَ بندوک بوتگ اَت۔ ءُ گرماگ ءَ ایشی تہ ءَ گرمیں لوارے کشت کہ پدا آ گس ءِ دیم ءَ وتی شنکی ءِ تہ ءَ نشت۔ کہ آ ایشی ءَ آپ جت تانکہ گرم ءُ لواریں گوار سارت بہ بیت۔
 ءُ گرماگ ءَ سُہب مالہ اد ءَ بورچی خانگ ءِ ساھگ ءِ تہ ءَ شاری ھیزنک منت اِت۔ ءُ زہیرونک جت یا کہ ملوک گلہ ءُ باردانگاں امبار ءِ دیم ءَ جہل کنان بوت۔ کہ دراھیں روچ میر مُراد جان ءِ دراجیں ھویلی ءِ تہ ءَ یک روگ آیگے ھست اَت۔ کہ ھست اَت۔ ءُ ھر سُہب ءَ میر مُراد جان وتی چڑی زُرت ءُ لٹ ءُ بند کنان ناظم ءِ دپتر ءَ شُت کہ اد ءَ جرگہ۔ دعوئے۔ ویل ءُ جنجالاں چہ وت ءَ را دست ھلاس کنان آ نیمروچ ءَ وتی دراجیں ھویلی ءِ یک کنڈے ءَ۔ وتی وتاک ءِ تہ ءَ چہ نیمروچ ءِ نان پد واب کپت۔ ءُ پدا آئی ھمسایگ ءُ مہمان آیان بوت انت۔ کہ تاں دیگر ءِ نماز ءَ آیانی درنیام ءَ گپ ءُ دیوان بوت۔ مچانی بارو ءَ گپ بوت۔ یا کہ خان ءِ بندی گری ءَ پد جاورانی سر ءَ ھبر ءُ ھال بوت۔ کہ میر مُراد جان ءِ گوش چشکہ شال ءُ کلات ءِ نیمگ ءَ جنوک اتنت۔ کہ باریں اچ اداں چے ھبرے کئیت۔
مروچی شمبے ءِ روچ اَت۔ ءُ کیچ بازار آنکہ پچ اَت۔ بلے تھسیلدار ناظم ءُ ایدگہ دپتر بند اتنت۔ کہ آ پہ وتی مچانی ءُ ڈگارانی چارگ ءَ پہ درشتگ اَت۔ کہ نوں برتر کنان آ وتی گہار ھانی ءِ توار ءَ اشکنان اَت۔ کہ آ دراجیں کاپر ءِ چیر ءَ ماں کُرتگیں کونٹ ءِ سر ءَ نندوکیں گوں آئی جنین در بی بی ءَ ھال کنان اَت۔ ءُ گوں آئی ءَ شازادگ حسن نندوک اَت۔ کہ وتی ماس ءَ کیچ ءَ آورتگ اَت۔ یک کہنگیں شورلٹ جیپ ءِ تہ ءَ کہ آئی دروازگ ٹاٹ ئیگ اتنت۔ وھدیکہ ایدگہ مردم لوڑنگ۔ گاڑیانی تہ ءَ سفر کُرت انت۔ کہ اے لوڑنگ گاڑی پانزدہ ءُ بیست میل یک گھنٹہ ءِ تہ ءَ زُرت انت۔ پہ کیچ ءَ آیگ ءَ آیاں یک ءُ دو شپ بسیمہ ءُ پنجگور ءِ تہ ءَ دارتگ بوت۔ کہ پدا کچائیں ھاکی ئیں سڑک ءِ سر ءَ گر گر کنان سیمی روچ ءَ کیچ ءَ سر بوت انت۔
بلے شازادگ حسن ءِ خان صاحب ءِ کہنگیں شورلٹ جیپ ءِ تہ ءَ دو روچ ءِ تہ ءَ وت ءَ را اد ءَ سر کُرتگ اَت۔ ءُ دوشی پنجگور ءَ داشتگ اَت۔ ءُ پہ میر مُراد جان ھانی ءِ اد ءَ آیگ یک مزنیں وشی ءِ ھبرے اَت۔ کہ چہ رامین ءُ مہناز ءِ سیر ءَ پد آ اولی وار وتی گہار ءَ کیچ ءَ دیستگ اَت۔ کہ اے درنیام ءَ چہ مہناز ءُ رامین ءِ زہرگرگ ءَ مہناز ءِ کیچ ءَ واتر کنگ ءَ پد گوں وتی گہار ءَ اولی ئیں وار دیوان کنان اَت۔
وھدے ھانی وتی براس میر مُراد جان گچکی ءَ آیان دیست تو وتی چلیم ءِ کڑکڑینگ ءَ داشت ءُ پاد اھت۔
میر مُراد جان آئی سر ءَ دروتے گپت ءُ میر مُراد جان آئی تچکیں دست ءَ دروت دات ءُ وتی چماں ایر کُرت۔ ءُ خیرات ءُ ندر بوان براس ءِ دیم ءَ چاران بوت۔ چشکہ آ میر مُراد جان ءَ اولی وار چاران ءُ گندان بہ بیت۔
براس ءُ گہار ءِ چمانی بْرکش گوں یک دومی ءَ ڈیک وارت ءُ اولی وار براس ءُ گہار ءَ چشکہ مارشت بوت۔ کہ اِنکس نزینکی ءَ ابید آیانی درنیام ءَ اِنکس مزنیں دوری یے اَت۔ بلے نہ براس ءُ نیکہ گہار اے مارگ ءُ اے مارشت ءِ سر ءَ گیشتر پکر جنگ لوٹ اِت۔ چشکہ آ وتی یک دومی ءِ ھر ردی ءُ غلطی ءَ شموشگ ءُ چہ دل ءَ برگ لوٹ اِت۔ بلے چشکہ آیان اے دنیا ءِ تہ ءَ زندگانی گْوازینگی اَت۔ گُڑا آیانی درنیام ءَ ھتماً یک نہ یک ادے پیدا بوت۔ کہ اے اے زندگانی ءِ ھد ءُ ھدود بگْوش اے یا کہ زند ءِ بے سیتی ءُ پوکی ایشی تہ ءَ دراھیں پاک ءُ سافیں رشتگاں ابید۔ جاھے نہ جاھے یک سیاھیں داگے ھر مردم ءِ دل ءَ مان اَت۔ چہ جائیکہ ایش مرد ءُ جنین ءِ رشتگ ءُ نزینکی یا کہ سیادی بوتیں۔ یا کہ براس ءُ گہار ءُ ماس ءُ زہگ ءِ۔ کہ زند وتی دراھیں سوگئی ءُ سرجمی ءَ ابید یک ناپیلوئیں چیزے ءُ یک بے سک ءُ بے سوگہ ئیں سرگْوستے اَت۔ کہ مردم مُدام اے دنیا ءِ تہ ءَ سرجم ءَ وتی ھمے رئوک ءُ روایتیں ءُ بدل بوانیں نزینکی ءُ سیادیانی تہ ءَ یک دلجمی ءُ یک سوگئی یے لوٹ اِیت۔ بلے اے سوگئی چشکہ ھچ چاھے ھچ وھدے ءُ ھچ ساھتے ساڑی ءُ موجود نہ اَت۔ کہ ایوک ءَ مردم اے زند ءِ تہ ءَ چشکہ ایوک ءَ وتی پرشتگیں نزینکی ءُ سیادیانی سوگئی ءَ شوھاز کنان ھمے نانپولیں دنیا ءَ چہ کوچ کُرت۔ ءُ فنا ءِ بگل ءِ تہ ءَ زیان بوت۔ ءُ اے زندگانی مُدام ھنچش بوتگ اَت۔ مُدام ھنچش بیت۔ ءُ انوں ھمے ڈول ءَ بوگ ءَ اَت۔ ءُ ھمے ھاتر ءَ میر مُراد جان وتی گہار ءِ ءُ ھانی وتی براس ءِ چمانی تہ ءَ گیشتر چارگ نہ لوٹ اِت۔ چی ءَ کہ اے ھر دوکاں چشکہ وتی وتی زند ءِ ناپیلوی ءُ بے سوگئی ءِ مارشت بوگ ءَ اَت۔
بلے ھانی پہ وتی براس ءَ خیرات ءُ ندر بوان گوں آئی وش آمد ءُ بر آمد کُرت۔ کہ میر مُراد جان شازادگ حسن ءَ دروت دیان وتی بُن ءَ نادینتگ اَت۔ ءُ نوں کدی وتی گہار۔ ءُ کدی وتی گہار زھتک ءَ وش آمد ءُ بر آمد کنان بوتگ اَت۔
وھدے آ چہ وش آمد ءُ بر آمد ءَ دست ھلاس بوت۔ تو وتی جنین در بی بی ءِ نیمگ ءَ چاران گْوشت۔
شیہک ءِ ماس تو مہماناں پہ چے کُرتگ۔ کُجا انت۔ ملوک۔ آ انگر آنگر چاران وتی گلام ءُ خدمتگار ملوک ءَ شوھاز کنان بوت۔ ءُ وھدے ملوک آئی چمانی تہ ءَ نہ یات تو آ گوں وتی جنین در بی بی ءَ چاران یک وارے پدا گْوشان بوت۔ شیہک ءِ ماس۔ بیا ملوک ءَ توار بکن پہ شازادگ ءَ ھما سبریں شِنک ءَ بُرّ ھلال بکن کہ اے شِنک ءَ من پہ شازادگ ءَ سانمبتگ۔ ءُ چون مہ بیت۔ بلوچ ءِ مہمانداری دنیا ءِ تہ ءَ نام کش اِتگ۔ ھر چیزے کہ مئے تورگ ءُ وانک ءُ دانے ھست گُڑا ھمے مہمانداری انت۔ کہ پہ شازادگ ءَ یک شنک چہ من ھلال کنگ لوٹ آں۔ بلے ھدا کہ آیاں آورتگ گُڑا نوں ایش وت پمّا یک وشی بھتی یے کہ من لوٹ آں۔ کہ شنک ءَ نوں ھلال بکن آں تانکہ شازادگ کبابے بوارت۔
 ءُ شازادگ حسن وتی ناکو ءِ مہروانی ءِ سر ءَ ھجالت بوان گْوشان بوت۔
 ناکو تو اِنکس تکلیف پرچے کنگ ءَ ئے۔ ھر چیزے کہ تھرودر بی بی ءَ شرکُرتگ۔ گُڑا پمّا بس انت۔ شیر ءُ نانے۔ بلوچ ءِ نان ھمیش انت۔
 ءُ میر مُراد جان وتی گہار زھتک ءِ چمانی تہ ءَ چاران گْوشت۔
 بلے شازادگ بچار تو کُجا مئے گریبانی گس ءَ ھر روچ کائے۔ ھدا ترا نہ زان آں چون اد ءَ آئورتگ کہ پمّا ایش وش بہتی یے۔
 ءُ میر مُراد جان پاد اھت ءُ وتی لتراں پاد ءَ کنان چہ کاپر ءَ جہل کپت۔ ءُ پہ ملوک یا دگہ کسی ءِ پشت ءَ درشت تانکہ ھویلی ءِ بُن ءَ میگڑھ ءُ شنکے در بکنت۔ ءُ پہ شازادگ ھلال بکنت۔ کہ میر مُراد جان وتی ءُ شازادگانی سانگبندی ءَ یک مزنیں اھمیتے داشت ءُ ایش ایدگہ مردمانی نیام ءَ پرائی یک مزنیں ھبرے اَت۔ کہ آ گوں بلوچانی خان ءَ سانگ ءُ سانگ بند اتنت۔ کہ چاگرد ءُ راج ءِ تہ ءَ میر مُراد جان ءِ وتی یک مزنیں عزتے ءُ شرپے اَت۔ بلے شازادگانی ءُ خان ءِ نزینکیں سیاد بوگ ءِ تہ ءَ آ وت ءَ را گیشتر مستر ھیال کنان بوت۔
آنکہ نوں چہ رامین ءِ بدچوچی ءُ آئی چپچلیں زند ءِ گوازینگ ءَ پد میر مُراد جان ءِ دل پرشتگ اَت۔ بلے آ وتی شازادگاں گوں سانگبندی ءِ سر ءَ وش اَت۔ کہ آیانی دیم ءَ آ تنے وھدی وت ءَ را چشکہ کمتر ھیال کُرت۔ ءُ آیانی خدمتگزاری ءَ پہ وت یک مزنیں وش بہتی یے ھیال کنان بوت۔ کہ دراھیں قبیلہ داری راج ءِ تہ ءَ اے بُرزی ءُ جہلی ءِ مارشت ءَ بلکنا میر مُراد جان بیرم ءُ بوھیر ءِ تہ ءَ ھم تور اِتگ اَت۔ یا کہ دیستگ کہ چون اے ھر دوئیں مردم کہ نوں اُستمان گل ءِ منشور ءَ گوں دراھیں قوم ءِ یک نوکیں سپت ءُ یک نوکیں تعریفے دیم ءَ آئورتگ اَت۔ کہ ایشی تہ ءَ آ دراھاں بلوچ ھیال کُرت انت۔ دراھاں بروبر ھیال کُرت انت۔ بلے وتی ھمروچیگیں زند ءِ سرگْوست ءِ تہ ءَ بلکنا آ ھم وتی دراھیں سیاسی ئیں بروبری ءَ ابید وت ءَ را چہ خان ءَ جہل ءُ چے ایدگر مردماں بُرز ھیال کنان بوت انت۔ کہ آ وتی کہول ءُ کالہ ءُ تمن ءُ قوم ءِ سر ءَ ھنچش پہر بست چشکہ اے پہر بندگ بلوچ ءِ ھون ءِ تہ ءَ ھور اَت۔ کہ آ وت ءَ را چہ کسی ءَ کمتر ھیال نہ کُرت انت۔
بزاں نوں کہ شازادگاں گوں آئی کمکیں شکررنجی یے پیداک بوتگ اَت۔ بلے اچ ایشی ابدی میر مُراد جان گوں شازادگاں وتی نزینکی ءُ سیادی ءَ ھر سورت ءَ برجاہ دارگ لوٹ اِت۔ ءُ آ پیسلہ کُرتگ۔ کہ ھر چنت کہ بیت۔ بلے آ مہناز ءُ رامین ءِ درنیام ءَ سہن ءُ طلاق ءَ پہ وت ءَ نہ پیرزو نہ زانت چی ءَ کہ چشیں نزینکی ءُ سیادی یک روچ ءِ تہ ءَ جوڑ نہ بوت انت۔ بلکنا اے تعلقداری ءُ نزینکیانی برجاہ دارگ ءَ پہ یک سگ ءُ سینگ بکار اَت۔ تانکہ ایش بمان انت۔ چہ جائیکہ ایشی ءِ ھاتر ءَ کسے را ھر چنت کہ وتی بدن ءَ داگ بہ رسنت۔
 ءُ پدا ملوک درا بوت۔ ءُ واجہ میر مُراد جان گچکی آئرا پرمات کہ شنک ءَ وت ھلال مہ کنت۔ بلکنا چہ کس دگر سُبک دستیں مردمی ءَ ءَ ھلال بہ کنت۔ چی ءَ کہ میر مُراد جان ءَ ھنچا ملوک ءِ سر ءَ باورات بلے ساہ دارانی کشگ ءُ ھلال کنگ ءِ تہ ءَ آئی دست گران اَت۔ کہ ملوک ءِ ھلال کُرتگیں گوشت کدی تھام ءُ وشی نہ اَت۔
 ءُ ملوک وتی واجہ ءِ اے وھم ءَ زانت ءُ پوہ بوت۔ پمیشا آ شنک ءَ زُرت ءُ پہ ھلال کنگ ءَ ڈن ءَ بُرت ءُ میر مُراد جان چہ شنک ءِ ھلال بوگ ءَ دلجم ءُ سوگہ یک وارے پدا کاپر ءِ چیر ءَ اھت ءُ نشت۔
میر شیہک ءُ ھوری یک دمے پد چہ ڈاکٹر ءَ اھت انت۔ کہ مروچی سُہب ءَ ھوری ءِ تب ھراب بوتگ اَت۔ ءُ آئی مرد آئرا ڈاکٹر ءَ بُرتگ اَت۔
ھانی ھوری ءَ دروت گران پہ جی ءُ جان جست کُرتگ اَت۔ کہ چے منی اماں خیر انت۔ کہ تئی تب چو ھراب انت۔ کہ تو ڈاکٹر ءَ شُتگ ئے۔ ءُ پدا ھانی وتی جنک ءَ چاران بوتگ اَت۔ کہ چہ کیچ ءُ مکران ءِ سیر دَیگ ءَ پد اولی گشتاں وتی جنک ءَ گندگ ءَ اَت۔ کہ آئی ناگتیں تب ءِ ھراب بوگ ءِ سر ءَ آ کمکیں مونجا بوتگ اَت۔ ءُ آئرا چاران بوتگ اَت۔ چشکہ آ وتی جنک ھوری ءِ ناجوڑی ءَ زانگ بلوٹ اِیت۔ ءُ جی جان ءِ تہ ءَ آ چہ ھوری ءَ جست کنان بوتگ اَت۔
 منی ماتو۔ شنکو منی ماس ءُ منی اماں۔ من نہ زان آں کہ مروچیگیں جنک چہ وتی سیر ءُ آروس ءَ پد چو زوت ناجوڑ بنت۔ پرچے خیر انت۔ منی اماں۔ وھدے ما شمئے عمر ءَ اَت۔ ایں۔ گُڑا مئے روچ ءُ شام چہ گس ءِ رومان ءُ رومائشتاں زانگ نہ بوت انت۔ کہ چون روچ ٹِک دنت۔ ءُ چون شام کپ اِیت۔ ما چو سید ءَ تڑدت۔ چو شنک ءَ وارت ءُ چو ھرگوش ءَ واب کپت۔ چشکہ ما پیدا پہ کار ءُ روماناں بوتگ اِتیں۔ بلے نہ زان آں مروچیگیں جنکاں چے سببے ھست کہ دمانی تہ ءَ مونجا ءُ ملور۔ دمانی تہ ءَ تب ھراب۔ دمانی تہ ءَ ناجوڑ۔ زانے منی شنکو پرتو چنکس بے واراوں۔ کہ کلات ءِ لنجیں شپانی تہ ءَ من مُدام ترا واب ءَ دیستگ۔ ءُ تئی ھاتر ءَ ھدوناک بوتگ۔ منی ماتو۔ منی شنکو ایوک ءَ یک ماسے زانت کہ پر اولاد ءَ آئی دل ءِ تہ ءَ چے ھست۔ ایوک ءَ ماس زانت۔ ءُ پدا ھانی ءِ چم چہ ارساں پھر بوت انت۔ چشکہ آئرا کہنگیں ھبر یات بیا انت۔ چشکہ آئرا یک دل ءَ شموشتگیں زہیروای یے یات بئیت۔ کہ ھانی وتی جند ءِ ارسانی معنا ءُ متلب ءَ نہ زانت بلے گوں وتی جنک ھوری ءَ ارمان کنان ناگت ءَ آئی چم چہ ارساں پُھر بوت انت۔ ءُ آ وتی گشان ءِ پلو ءِ تہ ءَ وتی ارساں پاک کُرت۔ ءُ ھوری ءَ چاران بوت۔
 ءُ ھوری وتی ماس ءِ اد ءَ ناگت ءَ ساڑی بوگ ءِ سر ءَ چشکہ باز گل ءَ بال بوتگ اَت۔ کہ وتی ناجوڑی ءَ ھم چہ دل ءَ بُرتگ اَت۔ ءُ وتی ماس ءَ تسلا دیان بوتگ اَت۔ کہ پریشانی ءِ چشیں ھبرے نہ اَت۔ پمیشا کہ چہ لہتیں روچاں آئی دل بد کُرت۔ ءُ آئرا الٹی آیان بوتگ اَت۔ کہ ڈاکٹر آئرا چیزے دل ءِ ھرابی ءِ درمان پرماتگ اَت۔ ءُ پدا ھوری چہ وتی لوت ءَ ڈاکٹر ءِ پڑی ءُ شربتاں در کنان وتی ماس ءَ پیش داران بوتگ اَت۔ ءُ آئی ماس دارو ءُ درمان ءِ پڑیاں چاراں پد ءُ پد وتی جنک ءِ کٹ ءَ ایر کُرتگ اَت۔ ءُ نوں آئرا چاران ءُ گندان کمکیں بشکھندگ بوتگ اَت۔
 منی شنکو تئی چمانی بْرکش ءُ تئی دل ءِ ھرابی ءِ ناجوڑی ءَ من زان آں۔ من زان آں۔
آ گوں وت من منان بوت۔ ءُ ھوری ءَ دروتے گپت چشکہ آ اوّلی وار ھوری ءَ چاران ءُ گندان بہ بیت۔ ءُ پدا گْوشان بوت۔ منی دعا ھمیش انت۔ کہ ھدا ترا بچے بہ دنت۔
 ءُ ھانی ءِ دیم ءَ یک برْکشے اَت۔ ءُ آ یکدم وش بوت۔ ءُ وتی زامات کہ نوں اد ءَ اھتگ ءُ نشتگ اَت۔ آئرا وش آمد کنان بوت۔ شیہک وتی تھرو ءَ تاں دیر ءَ وش آمد کنان بوت۔ ءُ ھنچش ھانی ھم آئرا جی ءُ جان کنان بوت۔ کہ نوں آئرا میر شیہک گیشتر دوست آیان بوت۔ پرچا کہ نوں آ یک زہگی ءِ پِس بوگ ءَ اَت۔
شیہک ءِ ماس در بی بی وتی بورچی خانہ ءِ کار ءُ رومانانی تہ ءَ روان ءُ آیان اَت۔ ءُ آ ھانی ءِ بازیں گپانی سر ءَ چشکہ اچ آئی سوک ءَ کست کنان اَت۔ کہ وتی جنک ھوری ءِ بے تبی ءُ ناجوڑی ءِ سر ءَ اِنکس مونجا ءُ پریشان اَت۔ بلے آ تنے وھدی مہناز ءِ بارو ءَ یک ھبرے ھم جست نہ کُرتگ اَت۔ کہ اچ اے سبب ءَ آئی دل چہ ھانی ءَ کٹہ اَت۔ بلے در بی بی مُدام وتی جند ءِ ذات ءِ تہ ءَ مشکولیں ذالکارے اَت۔ آ نوں وتی جنک مہناز ءِ باندات ءِ بارو ءَ سک نا اُمیت ءُ پریشان اَت۔ ءُ آ ھما موکہ ءِ شوھاز ءِ تہ ءَ اَت۔ کہ آئرا وارے بہ رس اِیت۔ ءُ آ وتی دل ءَ گوں ھانی ءَ سارت بہ کنت۔
بلے تنے وھدی چشیں ساھت ءُ چشیں موکہے نہ اھتگ اَت۔ ءُ مہناز وتی تھرو ھانی ءِ وش آمد ءَ ھم نہ اھتگ اَت۔ ءُ اد ءَ گندگ ھم نہ بوت۔ کہ کُجا انت۔
بلکنا آ وتی کوٹی ءِ تہ ءَ نندوک ارس جنان انت۔ کئے زانت۔
گوں وتی گہار ءَ یکدمے گپ ءُ تران کنان میر مُراد جان ءُ شازادگ حسن پاد اھت انت۔ ءُ مہمان جاہ ءَ درشت انت۔ کہ ھویلی ءِ روکپتی نیمگ ءِ کنڈ ءَ اوشتوک اَت۔ ءُ آئی جتائیں ھویلی ءِ دروازگ سڑک ءِ نیمگ ءَ در کپت۔ کہ اے مہمان جاہ ءِ تہ ءَ میر مُراد جان وتی زند ءُ مرگ ءِ وھداں دیوان کُرت۔ ءُ آئی مہمان ھمداں داشت انت۔ کہ چہ گْوستگیں چارپنچ ءُ روچ ءَ ساری میر بوھیر ءُ میر بیرم مکران ءِ تر ءُ تاب ءَ اھتگ اَت۔ کہ نوں پسنی ءَ شُتگ اتنت۔ کہ نوں مروچی نیمروچ ءَ آیاں ھموداں آیگی اَت۔ کہ میر مُراد جان آیانی شان ءُ شرپ ءَ ھم کنگی اَت۔ کہ میر مُراد جان گچکی ءِ گس چہ مہمانانی روگ ءُ آیگ ءَ ھورک ءُ ھالی نہ اَت۔ کہ یکے اھت ءُ یکے شُت۔ ءُ آئی مہمان جاہ ءِ تہ ءَ دیوان ءُ مراگشانی یک نہ کٹوکیں رد ءُ کتارے اَت۔ ءُ چشکہ ساری ءَ ذکر کنگ بوتگ اَت۔ کہ راج ءُ چاگرد ءِ تہ ءَ میر مُراد جان ءِ وتی یک بہرے اَت۔ آ نکہ آ نواب ءُ سردار ءُ شازادگے نہ اَت۔ بلے چہ وتی ھاندانی بُرزی ءُ شان ءِ سبب ءَ آ گوں وتی چاگرد ءَ بندوک اَت۔ کہ وتی میتگ ءِ کہودا الم ءَ زانگ بوت۔ کہ مہلوک ءَ وتی پیسلہاں اچ آئی کنائینت۔ کہ نوں آ جرگہ ءِ ممبرے ھم ھست اَت۔ کہ دور ءُ نزینک آیانی زند ءِ ھمروچیگیں جیڑھ ءُ مشکل اتنت۔ کہ پہ ایشانی راہ دگیجگ ءَ آ میر مُراد جان ءِ کِرّ ءَ اھت انت۔ کہ وتی نواب مکران ھم چہ آئی سلاھ ءُ سوج گپت کہ آئی نواب مکران ھم گوں سیادی ھست اَت۔
بزاں میر مُراد جان گچکی وتی دراھیں چاگردی کار ءُ کرد ءَ ھنچش پہ عقل ءُ دانش ءُ ھنچش پہ گشاد ءُ لائکی پیش داران اَت۔ کہ اگاں نوابے نہ اَت۔ گُڑا نوابے اَت۔ اگاں سردارے نہ اَت۔ گُڑا سردارے اَت۔ اگاں سیاستدانے نہ اَت۔ گُڑا سیاستدانے زانگ بوت۔
میر مُراد جان ءُ حسن دیوان جاہ ءَ نندوک نیمروچ ءِ نان ءَ وارت انت۔ ءُ پہ وتی اھتنوکیں مہمانانی ودار ءَ بوت انت۔ کہ پدا شیہک ءُ میر مزار ھموداں اھت انت۔ ءُ پِس ءُ زہگ ءُ زامات دنیاداری ءِ گپانی تہ ءَ مشکول بوت انت۔
وھدے مرد مہمان جاہ ءَ دیوان بوت انت۔ گُڑا پُشت ءَ زالبول ءُ زالکار وتی سوکہ ءُ درداں پدّر کنان بوت انت۔
 ءُ چہ نان ءَ پد ھانی وتی نشار مہناز ءِ شوھاز ءَ کوٹیاں شوھاز کنان بوت۔ ءُ پدا یک دراجیں کوٹی یے ءِ تہ ءَ تہت ءِ سرنسٹگ ءَ نندوک مہناز ءَ دیست ءُ مہناز وتی تھرو ءَ چاران وتی دیم گردینت ءُ ھانی آئی پہنات ءَ نشت ءُ پہ نرمی جست کنان بوت۔
 منی ساہ۔ منی شنکو تو چٹ زار گپتگ۔ زاناں تئی دل ءَ اچ من پرشتگ۔ بلے مہناز منی پُھل۔ منی ارواھ ءُ ساہ تو زان ئے۔ کہ من پر تو چنکس پریشان اوں۔ تو بلکنانہ زان ئے۔ کہ منی واب پر تو چنکس تہل بوتگ انت۔ کہ منی شپ ءِ واب پریتگ۔ ءُ اگاں ھمے ھال تئی پِس میر مُراد جان ئیگ ءُ تئی ماس در بی بی ئیگ انت۔ گُڑا من ھم پریشان اوں۔ کہ میر حمل تو زان ئے۔ یاگی بوتگ۔ نہ زان آں مئے بہت ءُ طالع چو دمانی تہ ءَ تاب وارتگ کہ خان ءِ گرپتاری ءَ۔ میر حمل ءِ یاگی بوگ ءُ نوں اے تئی زارگرگ اِنکس بلاھیں گم انت۔ کہ چہ مردم ءِ وس ءَ تہر انت۔ بلے منی شنکو زند ءَ گوازینگی انت۔ ءُ زند گوزیت انت۔ زند روت انت۔ بلے اے ارمان ءُ اے افسوس۔ من نہ زان آں کہ چے پیم ءَ من بگْوش آں۔ کہ مہناز منی ارواھ تئی رامین ءِ رورضائی۔ لاپرواہی ءُ پشت جنگ پمن چنکس مزنیں دردے۔ زاناں کہ جنین چہ بگیر مرد ءَ ھچ چیزے نہ انت۔ ءُ ھنچش مردھم بگیر چہ جنین ءَ ھچ چیزے نہ انت۔ نوں زان آں کہ ملامتی ءُ ھجالتی رامین ئیگ انت۔ بلے تو من ءَ بگْوش شنکو کہ چے پیم ءَ اے گرہن وارتگیں ساد ءُ چِٹ ءَ کئے پچ کنت۔ من ھجالت۔ من شرمندگ۔ زان آں کہ تئی ماس۔ در بی بی دراھیں ملامتی ءَ منی سر ءَ مان کنت۔ ءُ آئی رخب ءَ چہ پدّر بیت۔ کہ آ چہ من وش نہ انت۔ بلے وتی ھدا ءَ یکین باور کن ئے۔ کہ من رامین ءَ چہ اے اُمیت نہ داشتگ اَت۔ کہ آ ترا اے پیم ءَ پشت جنت۔ بلے منی شنکو تو ھم کمکیں وتی سگّ ءَ مزن بکن۔ مرد جنینانی نیام ءَ بازیں رد ءُ بے رد کاینت۔ بلے رند ءَ شُمارا ھر دوکاں زندگ بوگی انت۔ ءُ اے زند ءَ پہ وشی گْوازینگی انت۔
ھانی وتی دراھیں ھبر ءَ چشکہ دات کہ اچ ایشی پد چشکہ آئی لاپ ءَ دگہ ھچ ھبرے پشت نہ کپتگ اَت۔ کہ ھانی اے ھبر ءَ وت زانت کہ مرد ءُ جنینانی ھبر باز مارشتی ءُ باز جہلانک اتنت۔ کہ کدی کدی اے تاب ءُ پیچانی بگیر چہ ھدا کسے راست نہ کُرت۔ ءُ مہناز نہ زانت کہ وتی تھرو ءِ ھبرانی سر ءَ چے بگْوش اِیت۔ آنکہ مہناز پہ شری زانت کہ رامین تب ءُ روھ وتی جندئیگ اتنت۔ کہ ایشی تہ ءَ آئی ماس ءِ ھچ ملامتی یے نہ اَت۔ بلے چہ وتی تھرو ءَ آئرا اے گلگ المی ھست اَت۔ کہ آ کلات ءِ تہ ءَ یک روچی ھم گوں آئی نہ نشت۔ ءُ گوں آئی لہتیں ارمان ءُ اپسوز نہ کُرت۔ کہ آئی شش ءُ ھپت ماہ گوں شاری ءَ ارس جنگ ءِ تہ ءَ گْوست انت۔ ءُ نوں کہ آ وتی پِس ءِ گس ءُ لوگ ءَ کیچ ءَ اھتگ اَت۔ گُڑا آئرا یعنے آئی تھرو ھانی ءَ مارشت بوتگ اَت۔ کہ ھبر چہ ھبر ءَ دراھتگ ءُ درشتگ اَت۔
 وھدے مہناز وتی سنٹ ءَ تاب دات ءُ گوں وتی تھرو ءَ ھچ گپ ءُ ھبرے نہ دات گُڑا ھانی یک وارے پدا آئرا جی ءُ جان کنان بوت۔
 منی شنکو۔ منی پُھل ءُ منی ساہ ءُ ارواھ۔ من زان آں کہ تئی دل ءِ تہ ءَ چے ھست۔ ءُ من زان آں کہ دل چہ زہرگ ءُ زہر ءَ پُھر انت۔ کہ من ءَ ایشی مارشت ھست کہ باید اَت۔ کہ رامین گوں تو چش مہ کُرتیں۔ ءُ ترا چشیں درد مہ داتیں۔ بلے منی شنکو۔ تو زان ئے۔ کہ اے نواب۔ سردار ءُ شازادگانی وتی جند ءِ یک زندے کہ ایشاں نہ کدی وتی ماس ءُ پِس ءِ پرواہ بیت۔ ءُ نیکہ وتی جن ءُ زہگانی۔ ایشانی تب ءِ تہ ءَ ہر چیز اھت گُڑا ھما ڈول ءَ بیت۔ ءُ تو نہ زان ئے۔ کہ وھدے منی سیر گوں شازادگ ءَ بوت۔ تو تاں دو سال ءَ آ گوں من نہ وپت ءُ ھم نیاد نہ بوت۔ ءُ من چش تئیگ ءَ گریہان ءُ ارس جنان بوت اوں۔ ءُ من ءَ ھبر کپت۔ کہ شازادگ میر حمل گوں دگہ کسے ءَ سرجگ ءُ ھم نیاد اَت۔ کہ پدا شکر ھدائی ءُ من منّت وار۔ سید کلاگی ءِ آئی چٹ ءُ تائیتانی سبب ءَ من شازادگ ءَ گوں بئوکیں سیائیں سہر ءُ جادواں پروشت۔ چی ءَ کہ کس زالم ءُ نا تُرسے شازادگ ءَ جادو کُرتگ اَت۔ کہ آئی دل اچ من سیاہ گشتگ اَت۔ ءُ من زان آں کہ بلکنا رامین ءَ ھم کسے سیاھیں جادویے کُرتگ اَت۔ کہ آئی دل اچ تو چش سیاہ ءُ سیاموش گشتگ۔ کہ نوں ایوک ءَ کسے اے ھبر ءَ زانت گُڑا آ پوہ بیت۔ کہ سیائیں جادو کنوک چنکس زالم ءُ زور آور انت۔ کہ منی وھد ءَ یک زالمے قبر ءِ تہ ءَ یک مرتگیں مردمی ءِ مڈول ءِ سر ءَ شازادگ حمل ءَ جادو کُرتگ اَت۔ ءُ نوں رامین ءَ کسے مردگ ءِ ھڈانی سر ءَ جادو کُرتگ اَت۔ کہ آ اچ تو اِنکس دور انت۔ نیکہ رامین درا ءُ جوڑیں ورنایے ءُ ایش چون بوت کنت۔ کہ یک ورنائیں شازادگے وتی نازرکیں بانور ءِ بدن ءِ وشبواں دور بہ بیت۔ ایش الم ءَ یک سہر ءُ جادویے دگہ ھچ چیزے نہ انت۔ ءُ من سید کلاگی ءَ گْوشگ ءُ آ چارگ ءَ انت۔ تو دلجم بہ بو۔ آ اے جادو ءَ در کنت۔ کہ تئی ءُ رامین ءِ زند یک وارے پدا وش ءُ وشال بیت۔ بچار۔ شنکو اے دنیا سک زالم ءُ ناروا ءُ بے تُرس انت۔ کہ کدی آ مرد ءُ جنینانی وشّیاں ھم سگّ اِت۔ نہ کن انت۔ ءُ آیانی درنیام ءَ دوری کار انت۔ کست ءُ کینگ کار انت۔ اے دنیا باز عجب انت۔ تو دلجم بہ بو۔ یک روچی تئی ءُ رامین ءِ درنیام ءَ اے دوری مہر ءُ دوستی ءُ مھبتانی پادرہ جوڑ بیت۔ ءُ تو اے دراھیں سیاھیں روچاں شموش ئے۔ ھنچش چشکہ من ایشاں شموشت۔ ۱
مہناز ھانی ءِ گُڈی ئیں ھبرانی تہ ءَ یک بند ءُ تندے نظراھت چشکہ آئی تھرو ھانی بلکنا راست گْوشگ ءَ اَت۔ کہ رامین ءُ آئی ءِ نیام ءَ کسے چہ سہر ءُ جادو ءَ دوری یے آورتگ اَت۔ ءُ چشکہ تھرو ھانی گْوشگ ءَ اَت۔ کہ بلکنا کسے ءَ کست اھتگ اَت۔ کہ آ اے زلم ءُ زوراکی ءَ پیش داشتگ اَت۔ کہ آ چہ وت ءَ اِنکس دور اتنت۔
بلے مہناز وتی تھرو ءَ ایش نشان دَیگ نہ لوٹ اِت۔ کہ آ چرائی گپانی دلیل ءَ متاثر اَت۔ پرچا کہ رامین ءِ چوچ ءُ ڈول ھنچش اَت۔ کہ آ سہر ءُ جادو ءَ چہ بلکنا جتائیں چیزے اَت۔ کہ ایش وت رامین ءِ پہم ءِ تہ ءَ وت نہ اَت۔ کہ آ پرچے اے پیم ءَ ھرکت کنان اَت۔ بلے پدا ھم مہناز چہ وتی تھرو ھانی ءِ دلیلاں کمیں متاثر بوتگ اَت۔ کہ بلکنا نوا کہ ایش سہر ءُ جادویے بہ بیت۔
 ءُ پدا مہناز ءِ ارس دراھت انت۔ ءُ آ گریہان بوت۔ تو آئی تھرو ھانی آئرا بگل ءَ گپت ءُ دْروت دیان بوت۔
 ءُ ھمے درنیام ءَ در بی بی اھت تو آئی دیم کْرنچ اَت۔ ءُ آ مہناز ءَ تھرو ھانی ءِ بگل ءَ دیست تو پریشان بوت۔ ءُ ایشرا موکہے زانت کہ وتی دل ءِ زہرگ ءَ گوں ھانی دربکنت۔
 زاناں مہناز مولدے کہ تئی لوگ ءَ دیم دَیگ بوتگ۔ در بی بی وتی ھبراں جایاں یک ءُ درگیجان بوت۔ مہناز ءَ ماسے ھست۔ پِسے ھست۔ ءُ چہ کُلاں گیش ھدایے ھست۔ بلے منی ماتو اے ڈولیں کارست کہ تئی بچ پیش دارگ ءَ انت۔ گُڑا شر نہ انت۔ شپانی شپ آ چہ مہناز ءَ دور انت۔ شپانی شپ مہناز چو یکو ءُ یکتنا انت۔ چے اے زندے۔ چے ایش مردی ءُ جنینی یے۔ چے کسے ایشرا سگّ اِت۔ کنت۔ بلے بدنامی کئیگ انت۔ دراھیں خاندان ءِ بدنامی انت۔ اگاں کہ شُمارا کمکیں ترمپے آپ چمانی تہ ءَ ھست ءُ اگاں شُمارا ایدگرانی دل ءِ درد ءُ ڈکھانی مارشت ھست گُڑا شُما وت ھیال بکن اِت۔ کہ چشیں مرد ءَ۔ چہ بے مردی شر تر انت۔ مہناز ءِ ارسانی ترمپ منی دل ءِ داگ انت۔ ءُ نوں تو اھتگ ئے۔ وتی بچ ءِ سیاکاریاں شودگ ءَ ئے۔ روژناکنان ئے۔
در بی بی ءِ گپانی تہ ءَ سر تاں پداں یک زہرگ ءُ تہلی یے مان اَت۔ کہ آ نوں ھانی ءِ پلو ءَ ایشاں بندگ ءَ اَت۔ ءُ ھانی گوشدارگ ءَ اَت۔ ءُ مہناز گریہان اَت۔ ءُ ھانی نہ زانت کہ چے بگْوش اِت۔ در بی بی ءِ گلگ ءُ گلگ شونی ءِ درنیام ءَ گْوشان بوت۔
 من رامینؔ ءِ ھرکت ءُ عملانی پُشت وانی ءَ کنگ ءَ نہ اوں۔ منی ماتو۔ بلے منی ھیال ءَ اے ایش سیاھیں جادویے۔ من ءَ باور نہ یات کہ کس درا ءُ جوڑیں ورنایے چہ وتی ورنائیں جنین ءَ دور بہ بیت۔ ءُ من گْوشگ ءَ اوں۔ کہ ایش جادو ءُ سہرے۔ ایش یک مزنیں کست ءُ کینگے ءِ پادرہ انت۔ کہ وت ءَ را چوپہ سیاہ دلی ءُ سیاہ موشی پیش داشتگ۔ ءُ ماس در بی بی ءِ ارس ھم پیداک اتنت۔ کہ آ پلوتگی پلوتگی ھانی ءِ ھبرانی پسّو ءَ دیان گْوشت۔
 کئے ءَ اے سیر ءُ اے سانگبندی دوست نہ بوتگ۔ آ کست باز کئے انت۔ کہ مہناز ءُ رامین ءِ زند ءَ چش برباد کُرتگ۔ بچار اگاں کسے رامین شازادگ ءَ زامات کنگ لوٹ اِتگ گُڑا آئرا وتی جنک ءَ بداتیں۔ کہ ماں گریب ایں۔ کیچ ءِ نندوکاں شازادگانی ھُب ءُ دوستی نہ بوتگ۔ کہ ما بگْوشاں کہ کہ مئے جنکانی شازادگ سیر بکنات۔ مہناز وتی پیمیں یک گریبیں مردے اد ءَ ھم دیست کُرت۔ چے گزر ءُ لوٹ کہ آ کلات ءِ شازادگانی گس ءَ بہ شُتیں۔ بلے منی ماتو۔ تو وت مہناز ءَ لوٹ اِت۔ تو وت رسال اھت۔ چی ءَ کہ مہناز بیگانگ ءُ بدرے نہ انت۔ بلکنا مہناز تئی جنک انت۔ نوں اگاں کسے را سوک ءُ کست اھتگ گُڑا آئرا خدا وت سرپد بہ کنت۔ بلے ما تئی بچ ءَ زامات نہ کُرتگ۔ بلکنا ایش تئی وتی جند ءِ لوٹ اِت۔ ءُ ھما کست باز وت بزانت کہ ماں اے سانگبندی نہ کُرتگ۔ بلے ھر کس کہ اے کار ءَ کُرتگ۔ گُڑا واجہ ھدا آئی گس ءَ بُن دنت۔ کہ آ مہناز ءِ گس ءَ بن داتگ۔ واجہ ھدا آیاں کور بہ کنت۔
در بی بی گریہان بوت۔ ءُ تھرو ھانی ءِ ارس ھم دراھت انت۔ ءُ مہناز ساری ءَ گریہان اَت۔ کہ دراھیں چاگرد گم۔ ڈکھ ءُ ارسانی یک ندارگے پیش دارگ ءَ اَت۔ کہ چشیں انسان ءُ بنی آدم ءِ زند ءِ جادو ءَ۔ اے جاور ھم سہیں جنین آدمانی درنیامء یک انسانی جادویے اَت۔ کہ بنی آدم ءِ زند چہ چشیں جادواں پُھر اَت۔ ءُ ھر جادو ءِ وتی درد ءُ ڈکھ اتنت۔ ءُ ھر جادو ءِ وتی یک راہ ءُ کشکے اَت۔ ءُ ھر جادہ ءِ وت پیسلہ ءُ وتی گچین ءُ گچین کاری یے اَت۔ کہ بنی آدم ءَ چشکہ یک پیسلہ ءُ یک کشکے ءُ یک راھبندے پہ مُدامی دَیگ نہ بوتگ اَت۔ کہ آ ھمے یکیں کشک ءُ راہ ءِ سر ءَ روان۔ یکیں راھبندی ءِ تہ ءَ وتی پیسلہاں پکُرتیں۔ چشیں راھبندے بلکنا کس بنی آدمی ءَ اے دنیا ءِ تہ ءَ گوں نہ اَت۔ ءُ نیکہ چشیں یک راھبند ءُ یک کشکے ھست کہ آ چہ ازل ءُ تاں ابد یک پیم ءَ بنی آدمی ءِ زند ءِ راھدربری ءَ بکُرتیں۔ پرچا کہ بنی آدم ءِ زند اے دنیا ءِ تہ ءَ ساری ءَ ھست اَت۔ وھدیکہ آئی جوھر۔ آئی مجگ۔ آئی ارواھ پدا جوڑ بوت۔ ءُ ھر بنی آدمی جاور یک راجدپتری واقعہ یے اَت۔ یعنے ایش یک خاصیں وھدے ءَ ءُ یک خاصیں جاھے ءَ پیش اھت۔ ءُ ھما چاگرد ءِ وتی لوٹ ءُ گزرانی دروشم ءُ رنگ ءِ تہ ءَ وت ءَ را پیش داشت۔ کہ ھچ واقعہے چہ وتی چاگرد ءَ جتا نہ اَت۔ ایوک ءَ بنی آدم ءِ المیں آزاتی ءِ مارشت مردم ءَ چہ یک جاوری ءَ بہ دومی جاور ءَ بُرت۔
چشکہ نوں اے سہیں زالکار جاورے ءِ تہ ءَ مان اھتگ اَت۔ ھنچش چشکہ کسے یک مینی ءِ تہ ءَ بڈ روت۔ ءُ باز انسانی جاورانی تہ ءَ مردم وت ءَ را کمکیں سُرین اِیت۔ گُڑا اے مین ءِ تہ ءَ گیشتر بُڈ روت۔ ءُ نوں اے سہیں جنین آدم یک واقعہے ءِ تہ ءَ بڈ روان اتنت۔ چشکہ پرایانی در کپگ ءَ ھچ راہ ءُ کشکے نہ منتگ اَت۔
بلے تھرو ھانی ءِ سہر ءُ جادو ءِ ھیال چشکہ آیاں وتی آزاتی ءَ کارمرز کنگ ءِ ھاتر ءَ یک راہ ءُ کشکے داتگ اَت۔ کہ اگاں مہناز ءُ رامین ءِ درنیام ءَ یک دوری یے اھتگ اَت۔ گُڑا ایشی سبب ایش اَت۔ کہ کسے سوک ءُ کست کُرتگ اَت۔ رامین ءَ جادو کُرتگ اَت۔ کہ آ چہ مہناز دور اَت۔ گُڑا نوں اے جادو ءَ دور کنگی اَت۔ بلے چون۔
 ءُ پدا در بی بی وتی ارساں پہک کنان گْوشان بوت۔
منی ھیال ءَ ایوک ءَ رامین ءَ جادو کنگ نہ بوتگ۔ بلکنا مہناز ءَ ھم کنگ بوتگ۔ ایشی ءَ تہ ءَ دو دمَگیں جادو۔ ھنچش چشکہ باز مارانی ڈنگ چہ دپ ءُ چہ لِٹک ھر دو نیمگاں بیت۔ دو سریں سیاہ مار۔ بے دمیں سیاہ مار۔ زان ئے۔
 ءُ ھانی وش بوت۔ کہ در بی بی ءِ ھبر ءَ پہک ءَ منّ اِتگ۔ کہ مہناز ءُ رامین ءِ درنیام ءَ کسی ءَ سہر ءُ جادو کُرتگ۔
 ءُ یک زرے چپی ءَ پد در بی بی آ سڑدے کشان بوت۔
 کیچ ءِ ذکریانی جادو دنیا ءِ تہ ءَ نام کپتگ۔ اے دو سریں مار ءِ ڈنگ ءِ زنگ ءَ ایوک ءَ مُلائی حسن دادؔ دورکُرت۔ کنت۔ ملائی حسن داد کوہ مُراد ءِ کشک ءَ وتاک انت۔ آ چہ تئی سید کلاگی ءَ گیشتر بے دمیں سہر ءُ جادوانی ماھر انت۔ باندا من ءُ تو کوہ مرادکشک ءَ روان کہ ھموداں ملائی حسن دادؔ وتی دم ءُ دھوت ءَ کنت۔
 ءُ ھانی وش بوت۔ کہ مہناز ءِ ماس در بی بی آئی ھمے پیسلہ ءَ منّ اِتگ کہ مہناز ءُ رامین ءِ درنیام ءَ ھبر ءُ ھال سہر ءُ جادو ءِ اتنت۔ ءُ اگاں یک چیزے پہ دست ءَ بوت کنت۔ گُڑا کسے وتی پادگاں پرچے کارمرز بہ کنت۔
 ءُ پدا در بی بی گوں وتی کسانیں کد ءُ بالاد۔ چپیں پونز ءُ ڈلگیں چماں گوں وتی سہت ءُ سونانی تہ ءَ پوشائینوک گوں ھانی ءَ ھمراہ چہ مہناز ءِ کش ءُ کنک ءَ در کپت انت۔
 ءُ مہناز پکر جنان بوت۔ کہ چے راستی رامین ءُ آئرا کسے سہر ءُ جادو کُرتگ اَت۔

دراھیں بلوچستان بید چہ شال ءَ یک ھلکے اَت۔ کہ اد ءَ نہ سڑک اَت۔ نیکہ اسکول ءُ ھسپتال ءُ نیکہ زند ءِ دگہ آسودگی ءُ آسراتی یے گندگ ءَ اھت۔ بلکنا اد ءَ وھد چشکہ چارسد پنچ سد سال پیش اوشتاتگ اَت۔
پرنگیانی زمانگ ءِ لہتیں جوڑ کُرتگیں اسکول۔ ھسپتال یا کہ ریلوے اسٹیشن ءُ آرام جاہ چہ دور ءَ چمانی تہ ءَ اھت انت۔ نیکہ ایدگہ دراھیں شار۔ بازار۔ میتگ ءُ کوچگانی تہ ءَ بگیر چہ دھنز ءُ مُجاں دگہ ھچ شئے یے گندگ ءَ نہ اَت۔ کہ ھر چیز کُہن بوتگ اَت۔ ءُ ھر شئے چو کولنج ءِ ناجوڑ ءَ لٹ ءُ بند کنان یک بے گواھیں کشک ءِ سر ءَ روان اَت۔ کہ اے کشک ءَ چشکہ ھچ منزلے نہ اَت۔ کہ اد ءَ زندگ بوگ۔ ساہ ءُ دم گرگ چشکہ وت یک مزنیں پیگورے اَت۔
 واپار بکّالانی دست ءَ اَت۔ کہ آ ھر روچ وتی مندر ءُ گرو ءِ لوگ ءِ کشک ءُ گور ءَ لہتیں دکانانی تہ ءَ نندوک آ گُڑا شکر۔ برنج۔ دال۔ نا یا کہ دارو ءُ درمان داتنت۔ ءُ کشک ءُ گور ءِ مردم وام زوران پدوپد وتی چشکابگیں مچ ءُ ڈگارانی نیمگ ءَ درشت انت۔ کہ اد ءَ آیانی دراھیں اُمیت ءُ واھگ ھور ءُ آباتیانی سر ءَ اتنت۔ بلے ھور ھم کم بوت۔ ءُ گیشتر وھد آ وتی مُلک ءُ میرات ءِ سبر ءُ آبات بوگ ءِ واب دیست انت۔
 سیہ آپانی کشک ءُ کنک ءَ آباتیں شار ءُ بازار گوں روچ ءِ برکت بوگ ءَ بند بوت انت۔ ءُ پدا دور کلکشاں ءِ استالانی چیر ءَ آبات اے مرد وتی زندگ بوگ ءِ واباں دیست انت۔ بلے آیانی اے واب گڈوڑیں واب اتنت۔ کہ ایشانی تہ ءَ اُمیت ءِ بْرکش ءُ تھریشاساں گیش نا اُمیتیانی پُر ریخت انت۔ ءُ گمانی ءُ ڈکھانی روھو ءُ دھنز لوڑ کشان بوت انت۔
 اُستمان گل ءِ سروک واجہ کار بوھیر ءُ بیرم ءَ پازل خان۔ تاج خان چشکہ ھمے دم بُرتگیں راج ءُ چاگرد ءِ تہ ءَ یک دم ءُ یک ساھے آرگ لوٹ اِت۔ کہ نوں ڈیھ ڈگار ءِ گُڈی ئیں اُمیت ءُ واھگ ءُ بُن ءُ بُنجاہ خان وت ایدگرانی بندی بوتگ اَت۔ گُڑا آ پہ مُلک ءُ قوم ءُ ڈیھ ءُ ڈگار ءَ چے بکُرتیں۔ چشکہ نوں اے دراھیں ذمہ واری اُستمان گل ءِ ورنایانی کوپگاں ایر بوتگ اَت۔ کہ آ اے مُلک ءَ را یک راہ ءُ راھشونے دَیگ لوٹ اِت۔
دراھیں مُلک ءِ تہ ءَ جاور شر نہ اتنت۔ ءُ اسکندر مرزا وت ءَ را سدر جوڑ کُرتگ اَت۔ بلے سدر ایوب خان آئرا چہ تخت ءَ جہل کُرتگ اَت۔ ءُ وت مُلک ءِ واگاں وتی دست ءَ گپتگ اَت۔ ءُ اسکندر مرزا ءَ پہ لہتیں روچاں شال ءَ کئیزی کنگ بوتگ اَت۔ بلے پدا آئرا ولایت دیم دَیگ بوتگ اَت۔ کہ نوں مُلک ءِ تہ ءَ نوکیں مردآئین ءُ آس فیلڈ مارشل محمد ایوب خان ءِ بادشاھی ءَ ھاکمی برجاہ دارگ بوتگ اَت۔ ءُ مُلک ءِ تہ ءَ مارشل لاء ءِ دور اَت۔ ءُ ھر مردم تُرسگ ءَ اَت۔ ءُ ھر مردم ھرز کنان اَت۔
بلے دومی نیمگ ءَ مُلک ءِ ترقی پسندیں قوت یکجاہ بوان اتنت۔ ءُ آ پہ وت یک نوکیں پارٹی یے جوڑ کنگ لوٹ اِت۔ کہ اُستمان گل مُلک ءِ ایدگہ پارٹیاں گوں ھوار ءُ یکجاہ بوگ لوٹ اِت۔ کہ مئے دراہ پارٹیاں لاھور ءِ تہ ءَ یک مُچی ءِ تہ ءَ لوٹائینگ بوتگ اَت۔ کہ بوھیر اے درگت ءَ وتی ڈیھ ءِ مردماں گوں سلہ ءُ سوج کنان چہ مستونگ نوشکے خاران ءُ آوران ءَ سر کپان بہ کیچ کوچگ ءَ اھتگ اَت۔ تانکہ ملکی لیول ءَ ترقی پسندیں پارٹی چہ تفتان تانکہ بنگال ءِ سندربن ءِ جنگلاں یکجاہ ءُ ھور ببات۔ چی ءَ کہ نوں اے نوک جوڑ بوتگیں مُلک یک حقیقتے جوڑ بوتگ اَت۔ کہ اچ ایشی جتائی ءِ دراھیں واب پوک ءُ بے سیت اتنت۔
 پمیشا مُلک ءِ ترقی پسندیں قوتانی یکجئی وھد ءِ یک المیں لوٹ ءُ گزرے اَت۔ کہ اے بابت ءَ کراچی۔ ڈھاکہ۔ پشاور ءُ لاھور ءِ ترقی پسندیں سروک بلوچستان ءِ واجہ کار بوھیر ءَ گوں رابطہ کُرتگ اَت۔ تانکہ آ وتی مردماں راضی بہ کنت۔ کہ آ ھمے نوکیں پارٹی ءِ تہ ءَ ھور بہ کپ انت۔ کہ ایشی تنے وھدی نام ئیِ نیست اَت۔ بلے بنجاھی دیوان ءِ تہ ءَ ایشی ءَ نام ئیِ پر کنگی اَت۔ بلے بوھیر اے ھبر ءَ زانت کہ مواسلات ءِ دراھیں راہ ءُ راھبند سرکار ءِ دست ءَ اتنت۔ کہ گوں مہلوک ءَ ھالتاک یا ماھتاک ءُ روتاکانی دستی ءَ رابطہ باز کم بوت۔ تانکہ کسے شکھی سورت ءَ وت کسے دور دوریں ھلک ءُ میتگاں مہ شُتیں ءُ گوں مُلک ءَ رابطہ مہ کُرتیں گُڑا ایش یک مشکل ءُ گرانیں ھبرے اَت۔ ءُ ھمے سبب ءَ بوھیر ءُ بیرم گوں راجدپتر نویس تاج خان ءُ گرم تبیں مردم پازل خان ءَ وتی کیچ ءِ تر ءُ تاب ءَ در کپتگ اَت۔ کہ مروچی آیاں چہ پسنی ءَ بہ کیچ ءُ تربت ءَ آیگی اَت۔ کہ اد ءَ واجہ میر مُراد جان پہ آیاں نان کُرتگ اَت۔
ڈیھ ءِ تہ ءَ یک ءُ دوماہتاک چہ کراچی ءَ چھاپ ءُ شنگ بوت انت۔ کہ اے چھاپ ءُ شنگ بئوکیں ماھتاک ءُ رسالگاں ڈاک ءِ ذریعہ ءَ دیم دَیگ بوت۔ کہ چہ کراچی ءَ شال ءَ اے ماھتاک ءُ ھالتاک ءُ رسالگاں ڈاک ءِ ذریعہ ءَ دیم دَیگ بوت۔ کہ چہ کراچی ءُ شال ءَ اے ماھتاک ءُ ھالتاک ءُ رسالگاں تاں نوشکے۔ خاران۔ پنجگور ءُ تربت ءُ کیچ ءَ سر بوگ ءَ ھپتگانی ھپتگ بکار اَت۔ کہ لہتیں مردم ایشانی وانوک اتنت۔ ءُ ھما لہتیں وانوکیں مردم۔ ترقی پسند۔ زانگ بوت انت۔ ءُ ھما لہتیں وانوکیں مردماں واجہ بوھیر ءُ بیرم وتی سنگت ساتھی ءُ یلیں بیل ھیال کُرت۔ ءُ اے لہتیں مردم ڈیھ ءِ ھر شار ءِ تہ ءَ ساڑی اتنت۔ کہ پرایاں ھمے ڈاک خانگ ءِ دستی ءَ آئوکیں ماھتاک ءُ ھالتاک پجارینگ بوت انت۔ کہ آیانی ڈس ءُ نشان مُدام یک ھندو یا کہ بکال دکانداے بوت۔ کہ ھموداں اے لہتیں وانوک مردم وتی گس ءِ سودا موداں زُرت انت۔ ءُ وتی نام ءَ آئیوکیں نِمدی ءُ ماھتاکاں ھم پچ گپت انت۔ ءُ پدا ٹاکیں نیمروچانی تہ ءَ وتی لوگ ءِ مہمان جاہ ءِ تہ ءَ گرمیں لوارانی تہ ءَ ایشاں ونت انت۔ ءُ وتی زند ءِ وتی جمعہ زند ءُ ایدگہ دنیا ءِ زند ءِ بارو ءَ یک سرجم ءُ ناسرجمیں عکسے جوڑ کُرت انت۔ کہ آیانی ھمے واب گندگ یا کہ یک پکری عکسے جوڑ کنگ ءِ کار ءُ کرد چشکہ ھر ضلع ءُ ھر تھسیل ءِ تہ ءَ ساڑیگیں سی۔ آئی۔ ڈی ءِ مردم نوٹ کُرت انت۔ پرچا کہ واب گندگ ھم مارشل لاء ءِ تہ ءَ چشکہ یک خطا ءُ یک جرمے اَت۔ کہ ایشی یک سزایے مقرر اَت۔
پمیشا میر مُراد جان باز ھبر دار اَت۔ ءُ آ مُدام شیہک ءُ مزار ءَ پنت داتگ اَت۔ کہ آ چشیں چیزے مہ لوٹ انت۔ کہ آئی سر ءَ سی۔ آئی۔ ڈی نوٹس بگرت یا کہ آیانی وتی ذاتی ریکارڈ سیاہ بہ بیت۔ میر مُراد جان پہ وتی بچ مزار ءَ یک شریں سرکاری نوکری یے لوٹ اِت۔ ءُ مُدام آئرا پرمات کہ آ سی۔ ایس۔ پی بکنت۔ ءُ سی۔ ایس۔ پی بوگ ءِ ھاتر ءَ میر مُراد جان ءِ ھیال اَت۔ کہ مردم ءِ ریکارڈ سیاہ مہ بیت۔
 میر مُراد جان نیکہ وتی جند ءِ ریکارڈ ءَ سیاہ کنگ لوٹ اِت۔ ءُ نیکہ آئی وتی بچ شیہک ءُ مزار ءِ ریکارڈ سرکار ءِ دیم ءَ سیاہ بہ بیت۔ کہ نوں مارشل لاء ءِ تہ ءَ اگاں کسے ءِ ریکارڈ یک وارے سیاہ بوت۔ تو آئرا پدا اسپیت کنگ سک مشکل ءُ گرانیں کارے اَت۔ ءُ میر مُراد جان گچکی ءَ انونیں جاورانی تہ ءَ ایشی گیشتر ھیالداری اَت۔ پرچا کہ نوں خان ءِ دور ءُ باری نہ اَت۔ بلکنا نوں آیاں گوں نوکیں مُلک ءِ نوکیں راھبندانی سر ءُ دیم ءَ روگی اَت۔
بلے چشکہ میر مُراد جان ھیال کنان اَت۔ کہ بلکنا مہلوک ءَ تنے وھدی ایشی مارشت ءُ مارگ نہ اَت۔ کہ تنے وھدی وتی کْوھنگیں ءُ پچ گپتگیں آزاتیانی واباں دیست انت۔ پمیشا ھر مردم وتی گْوستگیں دور ءُ باریانی یا کہ دورانی باث ءِ تہ ءَ چشکہ بے سار اَت۔
 اد ءَ کیچ ءُ مکران آئیوکیں ماھتاک ءُ روتاکبلوچی کراچی اَت۔ یا کہ لہتیں مذہبی ماھتاک اتنت۔ ءُ پدا چہ ملتان ءَ اردو ءِ تہ ءَ بلوچی دنیا اَت۔ کہ واجہ کار فریدی ایشرا در کنگ ءَ اَت۔ کہ آئی بچ چاکر ءِ نام ایشی تہ ءَ اھت۔ کہ کدی کدی فریدی گوں چاکر ءَ ھمراہ ڈیھ دور دوریں ھند ءُ جاھاں تر ءُ تاب ءَ در کپت۔ تانکہ ماھتاک ءِ مزد ءُ بہا ءَ چہ وتی ھمے لہتے وانوکاں پچ بگپتیں۔ کہ ایشی وانوکانی تہ ءَ تھسیلدار۔ نائب تھسیلدار۔ استاد اتنت۔ ءُ ایشی تہ ءَ بلوچستان ءِ بارو ءَ کدی کدی ترندیں سرھال چھاپ بوت انت۔ ءُ مہلوک ایشانی سر ءَ باث کُرت۔ بلے چہ سی۔ آئی۔ ڈی ءِ چماں دور وتی مہمان جاھانی تہ ءَ۔
کابل ریڈیو ءِ گوشدارگ ءِ ھم منع اَت۔ پرچا کہ ایشی تہ ءَ خان ءِ بندی گری ءَ ابید اے ویل ءُ جنجال ءَ پشونشان ءِ زرمبشت گْوشگ بوت۔
 ءُ مزار پہ وت ءَ نیل ءُ نہار ءَ ھم لوٹگ ءَ اَت۔ ءُ ھریت۔ روتاک کہ اردو ءَ اَت۔ دراھیں ھپتگ ءِ کاپی آئرا چہ بکّال شیام کمار ءِ دکان ءَ یکجاہ دست کپت انت۔ کہ پدا وتی زمستان ءِ چھٹیانی وھد ءَ آ ایشاں ونت کہ آ وتی لوگ ءَ یک کسانیں کتاب جاھے جوڑ کُرتگ اَت۔ کہ ایشی تہ ءَ کرشن چندر سعادت حسن منٹو۔ راجندر سنگ بھیدی۔ میکسم گورکی۔ خلیل جبران۔ ساھر لدھیانوی۔ ءُ ابراہیم جلیس ءِ کتاب اتنت۔ کہ آئی تہ ءَ اُستمان ءِ شائر بیرمؔ ءِ بلوچی شائری ءِ ھما کتاب ھم مان اتنت۔ کہ مارشل لاء ءِ سرکار ءَ ایشان بین کُرتگ اَت۔ یا کہ پائے بندی جتگ اَت۔ کہ مزارؔ ءَ ھمے ممنوعہ لبزانک گیشتر دوست آیان اَت۔ ءُ گلبانگ ءُ شپ گروک ءَ مُدام مزارگوں وت ءَ ونت۔ آئی پِس میر مُراد ءِ وہم ءُ وسوسگ گیش بوان اتنت۔ کہ مزار ھم چو بیرمؔ ءَ چو بوھیر ھما کشک ءُ راہ ءِ سر ءَ مہ روت کہ ایشی تہ ءَ شدیک۔ گژنگی۔ دربہ دری۔ لٹ ءُ جیل ءَ ابید ھچ چیزے نہ اَت۔
بلے میر مُراد جان گندگ ءَ اَت۔ کہ ھروار چہ شال ءَ آیگ ءَ پد مزار ءِ ھیال ءُ پکرانی تہ ءَ چشکہ یک توپانے مان اھتگ اَت۔
 ءُ خان ءِ بندی گری۔ مُلک ءِ تہ ءَ مارشل لاء۔ میر حمل ءِ سرلٹ ءَ یاگی گری ءُ نوروز خان ءِ بغاوت۔ ءُ اُستمان گل ءِ گوں مُلک ءِ ایدگہ جمہوری قوتاں گوں یکجاہ بوگ ءِ جُہد ءُ مُلک ءِ تہ ءَ سوشلزم آرگ ءِ واب۔ اے دراھیں چیز مزار ءِ پکری عکس ءَ بدل کنان اتنت۔ ءُ آ گوں وتی پِس ءَ بازیں چیزانی تہ ءَ ھم تپاک نہ اَت۔ کہ گوں وتی پِس ءَ باز باث ءُ تران کُرت۔ کہ کدی کدی آ وتی پِس ءَ درد ھم کہ پد مزار ھمے دردانی سر ءَ وت ھجالت ھم بوت۔
 ھما شام ءُ دیگر ءَ یک لوڈنگ گاڑی ءِ تہ ءَ واجہ کار بوھیر ءُ بیرم گوں واجہ کار تاج خان ءَ یکجاہ کیچ ءَ اھت انت۔ کہ آ باز دم بروک اتنت۔ چشکہ آ چہ پسنی ءُ پیدارک ءَ پند جنان اد ءَ اھتگ اَت۔
 باز دیر ءَ پد آیانی دیوان بوتگ اَت۔ کہ میر بوھیر واجہ کار میر مُراد جان ءَ دروت دیان بوت۔ ءُ ھنچش بیرم ؔ چہ میر مرد جان ءَ دروت گپت ءُ پدا میر مُراد جان تاج خان ءَ وتی بگل ءَ گپت ءُ دروت دیان بوت۔ چشکہ اِنکس وھد زیان بوگ ءَ پد کہنگیں سنگت یکوایپدا وت ءَ دیستگ اَت۔ ءُ یک وارے پدا چشکہ آ یانی کہنگیں یات ءُ یات گیری زندگ بوتگ اَت۔ کہ وھدے خان۔ بلوچستان ءِ ھاکم اَت۔ وھدے ھر چیز گوں آیانی مرضی ءُ رضا ءَ بوت۔ وھدے زند ءِ یک وتی چلشتے۔ یک رپتارے اَت۔ کہ نوں اے رپتار ءُ اے چلشت ءَ بازیں نادرائیں دست چہ دیمی روگ ءَ داشتگ اَت۔ یک جاھے سنگ کُرتگ اَت۔ بوشت کُرتگ اَت۔ کہ آ نہ دیمی کنزاِت۔ ءُ نیکہ پدی۔ ءُ وھدے یک قوم یا کہ یک ذاتے ءِ زند ءِ تہ ءَ چشیں جاورے بیت۔ تو یک خلفشارے۔ یک بے ڈولداری ءُ یک بے ڈولی یے پیدا بیت۔ کہ باز رنداں وت ھما مردم نہ زان انت۔ کہ گوں آیاں چے بوتگ ءُ پرچے بوتگ۔ ءُ آ اے موسمانی تہ ءَ ھر مردم نہ زانت کہ آئی۔ ناجوڑی ءِ سبب چے انت۔ چی ءَ کہ ھر مردم ءَ وتی لاپ ولینگ ءَ چہ دست ھورکی نہ بیت۔ کہ آ راجدپتر ءِ آریپیں جاورانی سر ءَ پکر درشان بہ کنت۔ بلے ھر کس کہ اے درد ءَ وتی دل ءِ جہلانکیانی تہ ءَ زانت گُڑا ایوک ھما مردم راجدپتر ءِ چھیل ءُ چانک ءُ دکہ ءُ تیلانکاں وتی ساہ ءُ ارواھ ءِ سر ءَ مارشت کنت۔ وتی پچ گپتگیں آزاتی ءِ مارشتانی ھاتر ءَ ھیال بیت۔ یا کہ وتی جند ءِ ذات ءِ پدّر کنگ ءِ جُہد ءَ کنت۔ کہ درائیں راجدپتر ءِ جُہد بلکنا ھمیش انت۔ کہ ھر کس ساری ءَ وتی جند ءِ پدّر کنگ یا کہ وتی جند ءِ شوھاز ءُ درانگازی ءَ کنت۔ ءُ پدا ایدگراں اے عکس ءِ تہ ءَ چار اِیت۔
 میر مُراد جان پکر جنان واجہ کار بیرمؔ ءُ بوھیر ءَ چاران بوت۔ کہ میر بوھیر چہ اوّلی ءَ لاگر بوتگ اَت۔ ءُ میر بیرم ءِ رنگ ھم چہ بازیں تمباک چِکّگ ءِ سبب ءَ سیاہ گشتگ اَت۔ کہ نوں وھدے آ نشت تو یک وارے پدا ملوک چلیم ءَ پُھر کنان واجہ ءِ دیم ءَ ایر کُرت۔ ءُ واجہ بیرم وتی چلیم ءَ کشان بوت۔ کہ چہ بلوچی ھال اھوال ءَ پد نوں آ وتی ھمروچیگیں زند ءِ بارو ءَ گپ جنان اتنت۔
 ءُ نان ءِ ھلاس بوگ ءَ پد وتی چادر ءَ کھیسانی زانوبند چلیم کشّاں آیانی دیوان گیشتر پُھر مغز ءُ ماخول بوان بوتگ اَت۔ ءُ چشکہ زانگ بوت۔ کہ واجہ کار بوھیر ءِ سر ءَ نوروز خان ءُ میر حمل ءِ یاگی گری۔ خان ءِ بند گری ءُ مُلک ءِ تہ ءَ مارشل لاء ءِ آیگ گیشتر اثر کُرتگ اَت۔ ءُ آ وتی جاوراں بین الملکی یا بین الاقوامی پِس ندارگ ءِ تہ ءَ چاران اَت۔ کہ پہ میر مُراد جان ایش یک نوکیں ھبرے اَت۔ ءُ آ گْوشان بوت۔ وھدیکہ میر مُراد جان ءُ ایدگہ آئی ھبراں گوشداران بوت انت۔
 بچار۔ خان ءَ نوں شُما شموش اِت۔ خان نوں ماضی ءِ بہر بوتگ۔ نیکہ بلوچستان ءِ تہ ءَ نوں خان کیت۔ ءُ نیکہ خانی کہ ایش راجدپتر ءِ یک لوٹے اَت۔ ءُ مئے قبیلہ داری ءُ قومی زند ءِ یک بہرے اَت۔ کہ اھت ءُ شُت کہ نوں نوکیں تعلقدار ءُ نوکیں نزینکی آیان انت۔ کہ مارا وتی زند ءَ ھمیشانی پیش ندارگ یا کہ پِس ندارگ ءِ تہ ءَ چارگی اَت۔ مروچی مئے زند ءُ مئے مرگ گوں اے مُلک ءَ بندوک انت۔ شر یا کہ گندگ۔ مار امنّگی کپ اِیت۔ کہ ما ھمے مُلک ءِ یک بہرے آں کہ ما نوں اچ ایشی جتا نہ اوں۔ ءُ نیکہ مئے تہ ءَ وس ءُ طاقت ھست کہ ما اچ ایشی جتا بہ بئیں۔
نوں مارا اے مُلک ءِ ترقی پسندیں قوتاں گوں یکجاہ وتی جُہد ءَ دیم ءَ برگی انت۔ کہ ایشی تہ ءَ سندھی۔ اوگان۔ پنجابی۔ بلوچ ءُ بنگالی ھوار انت۔ کہ نون ما دراہ لوٹیں کہ یکجاہ بہ بئیں۔ ءُ اے درگت ءَ من میرؔ ءِ لوگ ءَ میڑھ اھتگ تانکہ آ وتی سلہ ءُ جستاں بدنت۔ ءُ مئے نوکیں پارٹی ءِ تہ ءَ ھور بہ بیت۔ کہ گوں خان کلات ءَ جپت نوں اُستمان گل ءُ ایدگہ پارڑی دراہ گوں نیشنل پارٹی ءَ ھوار مُلک ءِ ایدگہ ترقی پسند پارٹیاں ھور یک پارٹی یے جوڑ کنگ ءَ اَت۔ کہ منی سلہ ھمیش انت۔ کہ ایشی نیشل السی پارٹی بہ بیت۔ یا کہ نیشنل عوامی پارٹی بہ بیت۔ بچار وھدے ما لاہور ءَ روایں گُڑا اد ءَ سنگتانی چے پیسلہ بیت۔ مئے انونیں میڑھ ءُ مرکہ واجہ کار ءِ گس ءَ انت۔
 میڑھ ءُ مرکہ ءِ نام ءِ سر ءَ آ میر مُراد جان ءِ نیمگ ءَ چاران بشکھندگ بوت۔ ءُ بیرم وتی چلیم ءَ کشان بوت۔ کہ لہتیں روچ ساری آئی ءِ نوکیں کتابے اھتگ اَت۔ ءُ سر ءَ پائے بندی جنگ بوتگ اَت۔ کہ نوں مستونگ۔ نوشکے۔ ھاران۔ پنجگور ءُ تربت ءُ گوادر ءُ پسنی ءَ لہتیں وانوکانی گس ءَ کتاب ایر اَت۔ بلے ھر جاہ گندگ نہ بوت۔ یا کہ ورناہ وانندہ گل ءِ لہتیں ورنا ایشرا ونت انت۔ کہ لس مردم نہ زانت کہ میر بیرم چونیں شائری کنگ ءَ انت۔ ءُ پہ کئے کنگ ءَ انت۔
 ءُ پدا میر بیرم گْوشان بوت۔ میر بوھیر ءِ گپّاں دیم ءَ بران بوت۔
 منی ھیال ءَ نوں مارا چہ کُلاں ساری چہ مئے مُلک ءَ سرداراں در کنگی انت۔ کہ سردار مئے زند ءِ پُشت جنگ ءِ مزنیں سبب انت۔ کہ اگاں سردار مہ بوتین انت۔ گُڑا خان چشیں پہ بزھگی دران کپت۔ ءُ اگاں سردار مہ بوتین انت۔ گُڑا پرنگی ھم گوں چش پیش مہ یاتیں۔ کہ منی ھیال ءَ سرداراں بنگْوج کنگ چہ کُلاں ساری الم اَت۔ ءُ وتی ھبر ءَ گْونڈ کنان آ وتی یک شیرے گْوشان بوت۔
 اے واجہ ءُ سرداراں کہ شُما کُرتہ مزن
 ایشاں پہ وتی عیش بہا کُرتگ۔ وطن۔
 ءُ میر بوھیر واجہ بیرم ءِ گپانی سر ءَ کھندان گْوشت۔
 بیرم شائرے۔ ءُ آئی دست ءَ اگاں کارچے بوتیں۔ گُڑا آ وتی لہڑگانی تہ ءَ ھر سردار ءَ برستیں ءُ ھلال بہ کُرتیں۔
 ءُ مزار مزنیں مردمانی دیوان ءَ نیام کپان گْوشت۔
 مئے ھیال ءَ واجہ کار راست گْوش اِیت۔ کہ مئے دراھیں ڈکھ ءُ دردانی سبب سردار انت۔ کہ سردار مئے راجدپتر ءِ ھر تاب ءُ چوٹ ءَ را سست ءُ مئے راہ ءِ سنگ بوتگ کہ ایشاں دور کنگ ءَ بگیر مئے راج ءِ دیمرئی یک وابے۔ یک گمان ءُ یک قیاسے۔
 میر مُراد جان وتی بچ مزار ءِ چمانی کنڈ ءَ چاران بوت۔ چشکہ آئرا وتی بچ میر مزار ءِ سردارانی بارو ءَ اے ڈو ترندیں ھبر دوست نہ بوت انت۔ بلے آ دگہ ھبر نہ دات۔ ءُ میر بوھیر شازادگ حسن ءِ نیمگ ءَ چاران گْوشت۔ ابّا تئی پِس ءَ چے ھیال اھت۔ کہ آ یاگی بوت۔ ءُ تئی براس اد ءَ کوہ ءَ گوں سردار نوروز خان ھوار جنگ کنگ ءَ انت۔ اے چون۔ مئے سر پر نہ کپت۔ ءُ تئی پِس ءِ دعوایے ھم باز انت۔ کہ آ چہ اے مُلک ءَ سیکولراِزم۔ جمہوریت۔ لبرل اِزم ءُ راجی انساف ءِ لوٹ کنان انت۔ کہ ھمیشاں ماکنگ ءَ اوں۔ گُڑا آ چے لوٹ اِیت۔ چے آ گوں ما اھت نہ کنت۔ بلے مارا ارمان انت۔ کہ شمئے شاھی خاندان ھمے مئے ویل ءُ جنجالانی بہر بوتگ۔
 حسن کہ سیاست نہ کُرت۔ گُڑا نہ زانت کہ واجہ کار بوھیر ءُ بیرم ءِ گپانی درنیام ءَ چے بگْوشتیں۔ ءُ وھدے بوھیر ءَ مردم دیست انت۔ کہ حسن تگ ءِ تہ ءَ آیگ ءَ نہ انت۔ گُڑا آ چپ بوت انت۔ ءُ پدا واجہ کار بوھیر گْوشان بوت۔
 بچار مروچی دنیا امریکہ ءُ ارس ءِ بہر ءُ بانک ءِ تہ ءَ انت۔ دنیا دو کپ انت۔ یک نیمگ ءَ امریکہ ءِ۔ یعنے سامراج ءُ آئی نوک آباتیانی دور انت۔ ءُ دومی دمَگ ءَ ارس انت۔ ءُ ارس قوتانی آزاتی ءِ پُشتی وان انت۔ ءُ دنیا ءِ تہ ءَ یک سارتیں جنگے اے دوئینانی درنیام ءَ پاد اھتگ۔ نوں مارا پیسلہ کنگی انت۔ کہ ما گوں سامراج ءَ ایں۔ یا کہ گوں قوتانی آزاتی لوٹوکاں۔ ءُ مئے مُلک امریکائیانی بگل ءَ نشتگ وھدیکہ ما گْوشاں ایش گیر جانبدار بہ بیت۔ بلے مار سوشلزم ءُ مارکسزم ءِ رو ءَ دنیا ءَ چارگی انت۔
میر مزار واجہ کار بوھیر ءِ گپانی گُڈّی سر ءَ گیشتر ھدوناک گندگ بوت۔ پرچا کہ شال ءِ کالج ءِ تہ ءَ آ گیشتر مارکسزم۔ سوشلزم۔ کمیونزم ءِ گپّاں اشکنان بوتگ اَت۔ کہ نوں اے گپّاں میر بوھیر کیچ ءِ تہ ءَ کنگ ءَ اَت۔ کہ اد ءَ ھر مردم میر بوھیر ءَ عزت دات۔ بلے آئی سوشلزم ءُ کمیونزم ءِ ھیالاں کافری ھیال کُرت۔ ءُ بیرم ءِ سر ءَ بازیں دوبہ ءُ الزم اتنت۔ کہ آ مذہب نہ منّ اِیت۔ ءُ نماز ءَ ھم ورزشے ھیال کنت۔
 ءُ میر مزار زانت کہ آئی ورنا وانندہ گل ءِ سنگتانی یک مزنیں بہرے ھمے جُہد ءِ تہ ءَ گْوست۔ کہ چے پیم ءَ آ بیرم ءُ بوھیر ءِ سر ءَ مُلا۔ سردار ءُ دکاندارانی جتگیں دوبہانی سفائی ءَ پیش بہ کنت۔ کہ ورنا وانندہ گل ھر مردم وتی دل ءَ وت ءَ را چہ مذہب ءَ دور ھیال کنان اَت۔ ءُ زند ءَ ایدگہ نوکیں راہ ءُ راھبندانی تہ ءَ پیش کنگ ءَ اتنت۔ کہ ایش گیر مذہبی ئیں راھبند اتنت۔ ءُ واجہ بوھیر ءُ بیرم لوٹ اِت۔ کہ دنیا ءَ گوں یک سیکولر۔ لبرل۔ ءُ ترقی پسندیں چماں گوں چارگ ءُ گندگ بہ بیت۔ کہ ورنا وانندہ گل ءِ ورنایانی دلیل ءُ منطق آنکہ نزور اتنت۔ بلے آ گوں بازار ءِ لس مردماں مُدام وتی وطن۔ ھاک۔ ءُ قوم ءِ بارو ءَ گپ جت انت۔ کہ آ مہلوک ءَ راضی کنگ لوٹ اِت۔ کہ میر بوھیر ءُ بیرم ءَ جُہد ھدائی نا منّگ نہ اَت۔ بلکنا راج ءِ دیمرئی ءِ سائنسی دلیل دیگی اَت۔ بلے مہلوک ءِ وانگ ءُ زانت ءِ پیم تنے وھدی اِنکس کم اَت۔ کہ آ نہ میر بوھیر ءِ فلسفہ ءَ زانت ءُ نیکہ بیرم ءِ شائری ءَ پوہ بوت انت۔ آنکہ آھاں میر بیرم ءِ سردارانی بدی داری دوست اَت۔
ھما شپ وھدے تاں دیر میر مُراد جان ءِ لوگ ءَ دیوان روان اَت۔ کہ چہ شپ نیمگ ءَ ساری دروازگ ٹُک ٹُک بوت۔
میر مزارؔ دور کُرت۔ ءُ دروازگ پچ کُرت۔ گُڑا اد ءَ لیویز ءِ دو مردم اوشتوک آئی پِس میر مُراد جان ءَ لوٹگ ءَ اَت۔
میر بوھیر ءُ میر بیرم لیویز ءِ نام ءَ اِشکنگ ءَ گوں چاڑکگ بوت۔ ءُ میر بوھیر چہ مُراد جان ءَ جست کُرت۔ چے خیر انت۔
بلے میر مُراد جان میر بوھیر ءَ پسّو دَیگ ءَ ابید در کپت۔ ءُ آ آئی راہ چار بوت انت۔ یکدمے پد میر مُراد جان اھت کہ آئی دیم کرنچ اَت۔ ءُ آ کمکیں پریشان اَت۔
چے ھیر انت۔ میر بوھیر چشکہ وتی دل ءَ بزانت کہ چے بوگی انت۔ چہ میر مُراد جان ءَ جست کُرت۔ ءُ میر مُراد جان گْوشان بوت۔
 ناظم صاحب سرکار ءِ ھکم ءَ آورتگ کہ میر بوھیر ءُ میر بیرم ءُ تاج خان۔ سُہب ءَ مالہ چہ کیچ ءَ در برو انت۔ نیکہ ایم پی او تہ ءَ آیاں سے ماہ ءِ ھاتر ءَ بندی کنگ بیت۔ کہ ایشی ءَ عدالت ھم ضمانت کُرت۔ مہ کنت۔
 ءُ بوھیر کھندگے جت ءُ گْوشت۔ میر مُراد جان۔ تئی شنک ءِ گوشت بمّا نہ کپت انت۔ بلے خیر۔ سرکار ءِ ھکم ءَ منّگی کپ اِیت۔ مارشل لاء ءِ تہ ءَ کسے گپ جت نہ کنت۔
 ءُ پدا آ وتی دیوان ءَ جاری ءُ ساری داشت بلے میر مُراد جان۔ زانت کہ نوں دیوان بے تھام بوتگ اَت۔ ءُ دیرآ پاد اھت انت۔ ءُ وتی نپاداں شُت انت۔ کہ باندا سُہب ءَ مالہ آیاں پہ شال ءَ درآیگی اَت۔ چی ءَ کہ سرکار آیانی چہ کیچ ءَ بدری ءِ ھکم کش اِتگ اَت۔
زمستان ءِ موسم ءَ ھر سال شیہک وتی جن ءُ زہگ ءُ ماس ءُ پِس ءُ گہار ءَ گوادر تیاب ءَ بُرت کہ اد ءَ دیمی زر ءَ آئی وتی لوگ ءُ کمپانے بستگ اَت۔ کہ آ اے لوگ ءَ دو مِزّل کُرتگ اَت۔ کہ بُرزگ ءِ مزل ءَ مُدام گوات ءِ چرک کش اِت۔ ءُ تیاب ءُ زر ءَ چہ پادآئیوکیں گوات چہ لوگ ءِ در ءُ دریچگاں چہ پُتران ءُ در کپان بوت۔ کہ گرماگ ءِ موسم ءَ ایشی وتی یک چس ءُ یک تھامے اَت۔
چہ یک ءُ دو سال ءَ جاور ھنچش بوتگ اَت۔ کہ میر شیہیک وتی لوگ ءُ کہول ءِ مردماں تیاب ءَ بُرت نہ کُرتگ اَت۔ چشکہ ھر سال آ اد ءَ دراھیں زمستان ءَ تاں بہارگہ ءِ موسم ءِ بندات ءَ ھموداں گْوازینتگ ءُ پدا کیچ ءَ برتر اتنت۔ چی ءَ کہ میر مُراد جان ءِ وتی ویل ءُ جنجال۔ رامین ءُ مہناز ءِ سیر ءُ آروس ءُ بازیں دگہ جنجالانی سبباں کس گوادر ءَ نشت نہ کُرتگ اَت۔ ءُ نوں کہ مہناز اد ءَ اھتگ اَت۔ ءُ میر شیہک زانت کہ آئی گہار ءُ رامین ءِ تعلقداری بروبر نہ اتنت۔ کہ مہناز کمکیں موسم ءُ گواتاں بدل کنگی اَت۔ تانکہ مہناز چہ وتی سیاہ تہاریں تاریکیاں چہ در کپان یک نوکیں دنیایے ءِ تہ ءَ بروت۔ کہ اد ءَ آ دنیائی ءُ روژنائیاں گوں نیکیں اُمیت ءُ چماں گوں بچار اِیت۔ بگنداِیت۔ کہ دنیا بلکنا اِنکس تاریک ءُ تہار نہ اَت۔ چشکہ آ ھیال کنان اَت۔ بلکنا چہ مرد ءُ جنین ءِ کٹ پٹیں ءُ جیڑھ ءُ جنگاں جتا یک دگہ دنیایے اَت۔ کہ بلکنا تیاب ءَ مہناز ایشاں بہ شموش اِیت۔
 ایش یک مزنیں براسے ءِ واھگ پہ وتی کسان ءُ آروسی ئیں گہار مہناز ءَ اتنت۔ کہ آمُدام پہ مہناز پکرمند اَت۔ کہ مُدام گس ءِ تہ ءَ پُترگ ءَ گوں آ مہناز ءِ بزھگ ءُ گریہگی ئیں دیم ءَ چار اِت۔ چشکہ مہناز وتی براس ءُ پِس ءِ گس ءَ ھم بیگانگے بہ بیت۔ ءُ میر شیہک مہناز ءَ اے مارشت ءَ دَیگ نہ لوٹ اِت۔ کہ آئی مرد رامین آئرا پُشت جتگ اَت۔ بلکنا آ آئی دلبڈی کنگ لوٹ اِت۔ کہ زند ءِ تہ ءَ بازیں چیز کاینت۔ ءُ رو انت۔ کہ کدی کدی مردم ءِ جنین ءَ گوں نزینکی ءُ سیادی متاثر بنت۔ کدی ماس ءُ زہگانی درنیام ءَ دوری کاینت ءُ کدی مردم ناجوڑ بیت۔ ءُ کدی مر اِیت۔ کہ اے دراھیں چیز زندگانی ءِ بہر اتنت۔ کہ گوں بنی آدم ءَ پیش کاینت۔ کہ کدی چش نہ بوتگ کہ گوں کسے ءَ ھچ مہ بیت۔ ءُ آ ھنچش بروبر ءُ راست یک کش ءَ بروت کہ زندگانی بروبریں چیزے نہ اَت۔ ءُ نیکہ ایش راست اَت۔ بلکنا ایش یک کش ءُ یک راہ چوٹ ءُ تابیں چیزے نہ اَت۔ ءُ نیکہ ایش راست اَت۔ بلکنا ایشی کشک ءُ راہ چوٹ ءُ تاب وارت ءُ باز رنداں ایش گرہن ءِ پیم ءَ کور گرہن بوت۔ کہ مردم ءِ دست ءَ پچ نہ بوت۔ کہ پہ مردم ءَ پچ کنگ ھم گران کپت۔ کہ زند ءَ پہ یک ڈولی ءَ ھر کس ءَ گْوازینگی اَت۔ کہ ایش سقراط ءِ گْوشتن ءِ پیم ءَ یک ھنچشیں ناجوڑی یے اَت۔ کہ تاں مرگ منت۔
 میر شیہک وتی گہار۔ مہناز ءَ باز رنداں یک تانا ءُ ایوک دلبڈی داتگ اَت۔ ءُ آئرا چہ سیاہ تہاریں نا اُمیتیاں بُرز آرگ ءِ جُہد کُرتگ اَت۔ کہ میر شیہک ءَ تُرس اِت۔ کہ چش مہ بیت۔ کہ مہناز وتی سیاہ تہاریں نا اُمیتیانی تہ ءَ زند ءِ ھوسلہ ءُ سکھتاں چٹ نا اُمیت مہ بیت۔ ءُ مہ مر اِیت۔
 چی ءَ کہ مہناز رو پہ رو زرد گردان اَت۔ کہ میر شیہک ءِ چمانی تہ ءَ مہناز آ مہناز نہ اَت۔ کہ آئرا وتی کسانی ءَ مزن بوان دیستگ اَت۔ کہ آئی لاگریں بلے درا ءُ جوڑیں دیم آئی نازرکیں دست آئی عقل ءُ پہم کہ آ سوچن ءِ کارانی تہ ءَ چہ میتگ ءِ جنکاں دیم ءَ اَت۔ قران شریف چشکہ نیمگ آئرا ھفظ اَت۔ وتی پنچ وھد ءِ نماز ءَ ونت۔ وتی پاھاز ءَ آئرا اِنکس ھیال ھست اَت۔ کہ ایدگرانی رزانانی تہ ءَ آپ نہ وارت۔ وتی پُچ ءُ پوشاک۔ وتی نندگ ءُ پاد آیگ ءُ وتی شکل ءُ دروشم ھر چیز ءِ تہ ءَ تاک اَت۔ کہ نوں چشکہ آئرا چم ءُ نظرے لگ اِتگ اَت۔ کہ گوں رامین ءَ سیر ءُ آروس ءَ پد آئی ھر چیز چشکہ گوں ھاک ءُ پُراں زیان بوتگ اَت۔ کہ اے بْرکش ءُ بلشک ءِ تہ ءَ ھر کس بڈ شُت کہ وت میر شیہک ءِ مُدام دعا ھمیش اَت۔ کہ آئی گہار یک ھنچشیں مردے ءِ گس ءَ بروت کہ آئی قدر ءَ بزانت۔ ءُ آئرا سک ارمان ءُ اپسوز بوتگ اَت۔ رامین ءُ آئی گہار مہناز ءِ درنیام ٹھ نہ بوتگ اَت۔ ءُ آ بلکنا چہ وت ءَ اِنکس دور اتنت۔ چشکہ ڈگار چہ آزمان ءَ یا چشکہ نیکی چہ بدی ءَ۔
میر شیہک ءِ ھیال ءَ رامین دائم ءَ بدی یے نہ اَت۔ ءُ مہناز دائم ءَ نیکی یے نہ اَت۔ کہ ایش چہ وت باز جتا اتنت۔
میر شیہک وتی۔ تھروزھتک ءِ خسلت ءُ عادتاں چہ واکب اَت۔ کہ یکے آ شازادگے اَت۔ ءُ دومی آئی زند ءِ پکر ءُ فلسفہ چہ دومی مردماں جتا اَت۔ کہ پرائی زند یک چاپ ءُ یک لیوایے ءُ یک مسکرایے اَت۔ بلے میر شیہک کہ یک وپاداریں مردے اَت۔ آئی ءَ شازادگ رامین اے پکر ءُ فلسفہ بگیر چہ یک یک ھستگار ءُ شازادگ ءِ تُلسی ءُ لاتمائی دگہ ھچ چیزے نہ اَت۔
 ءُ مہناز ءِ موسم ءُ گواتاں بدل کنگ ءِ تہ ءَ بلکنا مہناز ءِ تہ ءَ یک بدل ءُ سدلے بیت۔ چشکہ آئی مزنیں براس میر شیہک ءِ ھیات ھست اَت۔ ءُ میر مزار ھم آئی براس اَت۔ بلے اِنکس کہ مہروان میر شیہک پہ وتی گہار ءَ اَت۔ گُڑا میر مزار نہ اَت۔ کہ میر مزار گیشتر سیاست ءُ ورنا وانندہ گل ءِ مُچیانی تہ ءَ بہرزوروکیں ورنایے اَت۔ کہ آئرآنکہ مہناز ءُ رامین ءِ تعلقداریانی زہرگ ءُ پرشگ ءِ ھیال ھست اَت۔ بلے مہناز ءَ گلگ ھست اَت۔ کہ آ کدی گوں آئی وتی ھمدردی پیش نہ داشتگ اَت۔ چشکہ میر شیہک پیش داران اَت۔ بلے انگت ءَ مہناز پہ وتی براساں خیرات ءُ ندر اَت۔ کہ مئے چاگرد ءِ تہ ءَ گہار مُدام پہ براس ءَ ندر ءُ قربان اَت۔ وھدیکہ براس ءِ دیم بہ کوہ ءَ اَت۔
 ءُ وھدے مہناز اِشکُت کہ یک ءُ دو روچ ءِ تہ ءَ آ گوادر ءَ روگ ءَ انت۔ گُڑا آ سک وش بوت۔ ءُ وتی براس شیہک ءِ منّت وار بوت۔ کہ آ چشیں ھیالے دیم ءَ آئورتگ اَت۔
 مہناز زانت کہ چہ بازیں چیزاں ابید میر شیہک گوادر ءِ تر ءُ تاب ءِ چن ءُ لانچ ایوک ءَ پرائی جوڑ کُرتگ اَت۔ کہ بازیں چیزانی تہ ءَ میر شیہک آئی پِس ءِ پیم ءَ اَت۔ کہ وت میر شیہک ءِ رنگ ءُ دروشم ھم میر مُراد جان گچکی ءِ پیم ءَ اَت۔ ھما چم۔ ھما رواج ءُ پتنیں پونز۔ ھما نیام کد ءُ بالاد کہ گوں وتی عمر ءِ مزن بوگ ءَ میر مُراد جان ءِ پیم ءَ بوان بوت۔
 وھدیکہ میر مزارؔ ءَ وتی ماس ءِ رگ چِک اِتگ اَت۔ چشکہ مزار وتی ناکوانی پیم ءَ لاگر۔ بُرز بالاد۔ ءُ ترند تب اَت۔ کہ آئرا گیشتر وتی جند ءِ ذات ءِ۔ انا ءِ ھیال اَت۔ ءُ گوں زند ءِ جاوراں آ مسلھت کوشی ءَ پہ وت عیبے ھیال کُرت۔ ءُ مُدام یاگی بوگ ءِ واب دیست کہ نوں آ وتی پِس ءِ گْوشگ ءَ ابید ورنا وانندہ گل ءِ سیاست ءِ تہ ءَ بہر زورگ ءَ اَت۔ ءُ چہ میر بوھیر ءُ میر بیرم ءِ سیاست ءَ چہ متاثر اَت۔
 میر مزار ھم گوادر ءِ روگ ءَ وش بوت۔ کہ مروچی باندا آ ھندوستانی سیاست ءُ زند ءُ راجدپتر ءِ بارو ءَ پنڈت جواہر لعل نہرو ءِ کتابہندوستان ءِ شوھاز ءَ وانگ ءَ اَت۔ ءُ آ زانگ لوٹ اِت۔ کہ آخر ہندو دودمان کہ اِنکس دراج ءُ کشادگ اَت۔ گُڑا ایشی ءِ پروش ءُ پروشکاریانی سبب چے اَت۔ چے ہندواِزم ءِ قدامت پرستی ءُ فارملزم ہندو دودمان ءِ پروش ءِ سبب نہ اَت۔ چے ہندو دودمان راستی پرشگ ءَ اَت۔ یا کہ ایش وتی جاہ ءَ برجاہ اَت۔ وھدیکہ ایدگہ برگشتگیں عنسر اچ ایشی در کپان اتنت۔
میر مزار ھمے کتاب ءُ لہتے دگہ کتاب زُرت ءُ دو روچ ءَ پد آ گوادر ءَ رادگ بوت انت۔ ءُ میر مُراد جان اے ڈولیں موسم ءِ بدل کنگ ءِ سر ءَ سک وش بوت۔ وھدیکہ در بی بی ءَ گمان اَت۔ کہ بلکنا ملائی حسن داد ءِ سہر ءُ جادو ءِ اثر چہ مہناز ءَ کم بوان اتنت۔ کہ مہناز ءِ تھرو ھانی گوں ھمے اُمیتاں کلات برتر اِتگ اَت۔
 زمستان ءِ موسم ءَ تیاب ءِ وتی یک ندارگے۔ وتی یک تھام ءُ چسّے کہ اے موسم ءَ دریا ءُ زِر دراہ چو تگرد ءَ ایمن بنت۔ ءُ چول کرار کرار بُرز ءُ جہل بوان مردم ءَ را واب ءِ دنیا ءِ تہ ءَ بر انت۔ چشکہ چہ زمانگانی ھواری ءُ زوھد ءَ پد زر ءِ سر ءَ پاد آئیوکیں چول دم بُرتگ۔ چشکہ نوں آیاں مُدام آرام ءُ واب بکار اَت۔ چشکہ اے دنیا اے ڈول ءَ جوڑ نہ بوتگ کہ اے مُدام تچان بیت۔ بے سیت ءُ پوک ءُ بے لیکہ۔ چشکہ کدی کدی مردم۔ زر۔ چول۔ تیاب ءُ آزمان زمین دراہ چہ ھما کشک ءَ جتا وتی کار ءُ کرد ءَ پیش دارگ لوٹ اِت۔ کہ آ آیاں چہ ازل ءَ دَیگ بوتگ اَت۔
 ءُ ھر سُہب مہناز چہ وتی بالکونی ءَ روچ ءَ چہ شگرب ءَ زر ءِ سر ءَ پاد آیان دیست۔ کہ اچ ایشی ساری زرد آ چشیں زر ءِ سر ءَ کلابتو ءُ آبریشم ءِ یک دوچے درا بوت۔ ءُ اے بْرمشانی تار ءُ کلابتو ءُ آبریشم تاں دور زر ءِ سر ءَ ودی بوت انت۔ روچ ءِ آچ ءُ آ چشیں چشکھ ءُ لکیر ءِ پِس ندارگ ءِ تہ ءَ دوریں بوجیگ ءُ یکدار نیلبوئیں زر ءِ سر ءَ۔ ابربستگیں آزمان ءِ سر ءَ سیائیں گونزانی پیم ءَ سُران ءُ گْوانز وران پدّر بوت انت۔ ءُ مہناز ایشاں چاران بوت۔ تانکہ روچ ھمرنگ ءُ ھم لس دراھیں زر ءَ وتی بگل ءَ مہ گپتیں گُڑا مہناز اچ اداں دور نہ بوت۔ ءُ تانکہ بُرز بئوکیں روچ۔ تچکیں زر ءُ بوجیگ ءُ یکدارانی گوانز ورگ ءَ مہ چار اِتیں ءُ مہ دیستیں۔ چشکہ کدرت ءِ اے ندارگ اچ آئی دل ءَ ھما گم ءُ ڈکھ ءَ دور کُرت انت۔ کہ اے گم ءُ ڈکھ نوں گوں آئی ھر جاہ گون اَت۔ وسپگ ءِ وھداں۔ ورگ ءِ وھداں۔ نندگ ءُ پاد آیگ ءِ وھداں۔ ھر وھدا آئرا وتی سیر ءُ آروس ءَ پد چہ رامین ءَ دست کپتگ اَت۔ کہ باز رنداں آ ھیال کنان بوت۔ کہ اگاں آئی سیر مہ بوتیں۔ گُڑا چنکس شر بوت۔
 بلے آ وتی دست ءَ نہ اَت۔ آ وتی ماس ءُ پِس ءِ دست ءَ اَت۔ ءُ آیک ھنچشیں راج ءُ چاگرد ءِ تہ ءَ مزن بوتگ اَت۔ کہ اد ءَ بے سیری ھم یک ھنچشیں شگان ءُ جرمے اَت۔ چشکہ سیر ءَ پد وتی مرد ءَ گوں نہ ٹہگ ءُ نہ وش بوگ۔ کہ آئرا ھر ھال ءَ گوں رامین ءَ زندگْوازینگی اَت۔ چہ جائیکہ رامین آئرا سدوار پُشت بہ جتیں۔ سدوار چہ گس ءَ بہ گلّینتیں۔ در بہ کُرتیں۔ بہ جتیں۔ سزاورا بہ کُرتیں۔ کہ آئرا گوں وتی مرد ءَ وش بوگی اَت۔ پرچا کہ آ وتی مرد ءِ پادانی لتر اَت۔ ءُ لتر اگاں پادان ھم سنج نہ بوت۔ گُڑا ایشی شانگ ءُ دور دَیگ شر تر کہ آ نوں رامین ءِ پادانی لتر اَت۔ ءُ رامین وتی پکر ءُ فلسفہ ءِ تہ ءَ زندگْوازینان اَت۔ کہ آئرا چشکہ پرواہ ھم نیست اَت۔ مہناز اچ آئی زہر اَت۔ یا کہ وش۔ چی ءَ کہ رامین ءِ زند ءِ المیہ ایش اَت۔ کہ آئرا ھم بلکنا اے سیر ءَ کنگی نہ اَت۔ بلے اے سیر چشکہ آئی رضا ءُ مرضی ءَ بگیر بوتگ اَت۔ یا کہ اے سیر آزمانانی تہ ءَ بوتگ اَت۔ کہ گْوش انت۔ کہ سیرانی پیسلہ آزمانانی تہ ءَ بیت۔
 مہناز وت ءَ را ءُ رامین ھر دوکاں اے دنیا ءِ تہ ءَ دو ھنچشیں استال ھیال کنان اَت۔ کہ آزمان ءِ سر ءَ وتی جند ءِ مدارانی تہ ءَ سیرّینتگ ءُ شنگ بوتگ اَت۔ کہ نوں آیانی گردشت جتا اَت۔ آیانی بنجاہ جتا اَت۔
 مہناز کدی کدی ماہ ءَ زہیروار زہیروارچہ وتی لوگ ءِ بالکونی ءَ چاران بوت۔ کہ چو روچ ءِ درآیگ ءَ ماہ ءِ مونجا ءُ زہیرواریں دیم ھم چو آئی مونجائی ءُ پریشانی ءَ گندگ بوت۔ کہ مہناز وت ءَ را کپّ ءُ چنڈیں ماہ ءِ پیم ءَ بے مُدت ءُ بے کمک ءَ بزھگ ھیال کنان بوت۔ کہ آئرا چہ سرجم ءُ پیلوئیں ماہ ءَ گیش کپ ءُ چنڈیں ماہ گیشتر۔ دور۔ بزھگ ءُ مونجا ءُ دل توس ھیال کُرت۔ کہ اے کپیں ماہ وھدے چہ گْوزند ءَ کرار کرار بُرز بوان گندگ ءِ تہ ءَ اھت۔ گُڑا مہناز ءَ وتی دل ءِ تہ ءَ یک سرام ءُ یک ھرذے زُرت۔ کہ چشکہ ماہ ءُ آئی درنیام ءَ یک نادراھیں نزیکی اَت۔ کہ اے نزینکی ءِ مارشت ءِ تہ ءَ آئرا ھیال آیان بوت انت۔ چشکہ ماہ آئی دل ءُ زرد ءُ ڈکھاں زانت ءُ پوہ بوت۔ یا چشکہ ماہ ءَ ھبر اَت۔ کہ مہناز پرچے اے پچ ءُ پراھیں دنیا ءِ تہ ءَ نہ وش ءُ ناشاد اَت۔
 ءُ ماہ ءَ۔ چنڈیں ماہ ءَ گرز ءُ گبار ءِ تہ ءَ وتی تھاموریں ءُ سارتیں روژنائی تالان کنان وھدے مہناز چاران ءُ گندان بوت۔ تو آ کدی آہ سڑدے کش اِت۔ ءُ آئی چم چہ ارساں پُھر بوت انت۔ کہ آئی وتی زرد ءِ ھرز ءُ سرم گوں زند ءِ بے لیکہی ءِ مارشت ءَ ھوار ءُ یکجاہ بوان اَت۔ آئرا چہ وتی زہیرواری ءُ ڈکھاں ھم بُرز یک دگہ دنیا ءِ تہ ءَ بُرت کہ اد ءَ گم ءُ وشی۔ شپ ءُ روچ۔ درد ءُ وشالی درا یک پیم درا بوت انت۔ چشکہ آیانی تہ ءَ ھچ پرکے مہ بیت۔
 ءُ مہناز مداد چہ وتی درد ءُ وشیاں بُرز بوگ لوٹ اِت۔ پرچا کہ جہل آیگ ءِ تہ ءَ آ گوں زند ءِ پُھر گم ءُ پُھر دردیں سرگْوستاں دوچار کپت۔ وھدیکہ بُرز رَوگ ءِ تہ ءَ آئی پاد چہ زند ءَ سدک درا بوت انت۔ کہ درنیام ءِ تہ ءَ یعنے ھما سرگْوست ءِ تہ ءَ کہ اد ءَ نہ گم گمے اَت۔ ءُ نیکہ وشی وشی یے گُڑا اے درجگ ءَ اوشتگ گران اَت۔ پرچا کہ زند ءِ کشش مُدام بنیاد ءَ یا کہ بُرز چِک اِت۔ یا کہ جہل چِک اِت۔ ءُ مہناز لوٹ اِت۔ کہ آ بُرز ھم مہ روت ءُ جہل ھم کپ اِیت۔ کہ ماہ ءِ عکس ءِ تہ ءَ آ یک ھنچشیں سرگْوستے تور اِت۔ پمیشا آ مُدام ماہ ءَ چاران بوت۔ ءُ مُدام ھمے ھالت ءِ تہ ءَ بوگ لوٹ اِت۔ کہ اچ ایشی آئی دل ءَ یک تسلایے رس اِت۔ ءُ یک ایمنی ءِ مارشت بوت۔
 وار وارے آ سُہب ءَ پدی زر ءِ نیمگ ءَ در کپت انت۔ کہ اچ اداں باتیلؔ ءِ دراجیں کوہ چو یک دراجیں دیوال ءِ پیم ءَ گوادر ءِ زر ءَ چہ جاندمی دمَگ ءَ گیڑھ کُرتگ اَت۔ کہ اد ءَ زر ءِ چول ڈیک وران پد ءُ پد لاچار لاچار برگشت انت۔ ءُ یک وارے پدا چو سیاہ مار ئیگ ءَ کف کنان ءُ دورشامپ جنان وتی سر ءَ گوں تیاب ءَ جت انت۔ پوک ءُ بے سیت۔
 تیاب ءِ سر ءَ ماھی گیر۔ زہگ ءُ زالبول ءُ مہلوک ءِ روگ ءُ آیگ اَت۔ ءُ آیانی دیم ءَ وتی بوجیگانی تہ ءَ جان شو نندوک گْوانز وران مَدگ ءِ شکار ءِ تہ ءَ مشکول بوت انت۔ ءُ سوزیں آزمان ءِ چیر ءَ گوں روچ ءِ بُرز بوگ ءَ زر ھم وتی رنگ ءَ چشکہ ھزاروار بدل کنان بوت۔ کہ کدی ایش سبز دراکُرت۔ کدی اسپیت۔ کدی سبز ءُ سیاہ ءِ ھوار سواریں رنگ ھر نیمگ ءَ تالان بوت۔ ءُ کدی ایش ارغوانی درا بوت۔ ءُ کدی ایشرا ھچ رنگے نہ بوت۔
 ءُ مہناز گوں وتی ماس ءُ پِس ءُ براساں تیاب ءِ ندارگ کنان بوت۔ کہ کدی کدی آ اُود ءَ روکپتی نیمگ ءَ گوادر تیاب ءِ تاب کنوکیں کشک ءِ سر ءَ بہ ریکانی سر ءَ نندوک چاہ ءُ نان وران سیل ءُ گرد ءِ تہ ءَ مزہ زوران ھموداں نندوک بوت۔ ءُ آیانی دیم ءَ پچ ءُ کشادگیں زر دراکنان بوت۔ کہ مہناز ھیال کنان بوت۔ کہ نہ ایشی ءَ اوّل سرے اَت۔ ءُ نیکہ گُڈّ سرے اَت۔ کہ ایش ابدی ءُ ازلی اَت۔ چش بنی آدم ءِ واباں۔
شیہک ءِ جنین زر بی بی گِس بانکے اَت۔ ءُ ھچ نہ ونتگ اَت۔ ءُ آ گوں شیہک ءَ وش اَت۔ ءُ شیہک گوں آئی وش اَت۔ زر بی بی آئی ناکو ءِ جنک اَت۔ ءُ آئی ناکو آیانی ھمساھگ اَت۔ ءُ آ لہتیں مچانی وازدار اَت۔ زر بی بی چہ مہناز ءَ نزینک بوگ لوٹ اِت۔ بلے مہناز چہ زر بی بی ءُ ھوری ءَ وت ءَ را دور داشت چشکہ آئی دل ءَ یک کست ءُ کینگے بہ بیت۔ کہ آئی ھر دوئیں نشار گوں وتی مرداں وش۔ یک شریں زندے گْوازینگ ءَ اتنت۔ وھدیکہ مہناز گوں وتی مرد رامین ءَ نہ وشیں زندے گْوازینگ ءَ اَت۔ زر بی بی ءُ ھوری۔ اود ءَ کیچ ءَ ءُ اد ءَ نوں گوادر ءَ مہناز ءَ چہ نزینک بوگ لوٹ اِت۔ بلے مہناز اچ آیاں دور داشت وت ءَ را۔ چشکہ آئرا چہ ھر وشیں جن ءُ جنین ءُ جنک ءَ بدی داری یے بہ بیت۔ آ وتی جند ءِ دنیا ءِ تہ ءَ وش بوگ لوٹ اِت۔ آ وتی زند ءَ گوازینگ ءِ یک راہ ءُ کشکے جوڑ کُرتگ اَت۔ کہ رامین ءِ سیر ءُ آروس آئی زند ءَ یک شپی ءَ چپی راستی کُرتگ اَت۔ ءُ دور داتگ اَت۔
 مہناز وتی ماس ءُ پِس ءُ براساں ءُ نشار زر بی بی ءُ ھوری ءَ اے مارشت دَیگ نہ لوٹ اِت۔ کہ آ نہ وش اَت۔ آنکہ بندات ءَ آ گوں وتی ماس ءَ یکتنائی ءَ گریہت ءُ ارس جنان بوت۔ بلے نوں آ گوں کسے ءَ نہ گریہت ءُ نیکہ چہ زند ءَ گلگ مند ھست اَت۔ چشکہ آ پیسلہ کُرتگ اَت۔ کہ آ وتی گماں ایوک ءُ یک تانا سگ اِت۔ ءُ کسے را وتی دل ءِ ھالان نہ گْوشت۔
 کہ آئرا ھمے مارشت پمیشا بوتگ اَت۔ اگاں کسے وتی گماں گوں دومی ءَ بیان بہ کنت۔ تو پدا گم ءُ ڈکھانی ھما تھام ءُ لذت گار بیت۔ کہ ایش زندگانی ءِ اسل تھام ءُ چس انت۔ کہ مردم ایشاں یعنے وتی گم ءُ ڈکھاں گوں کس ءَ مہ گْوش اِیت۔ گوں کسے ءَ اے بابت ءَ گپ ءُ تران بہ کنت۔ بلکنا یکتنا ءُ ایوک آ ھمیشانی تہ ءَ زندگ بمان اِیت۔ بہ سگّ اِیت۔ ءُ پدا یک روچے بہ مر اِیت۔
 ساری ءَ مہناز چہ مرگ ءَ باز تُرس اِت۔ بلے نوں آئی مرگ ءِ تُرس ءِ مارگ ھم کم بوگ اَت۔ چشکہ آئراچہ وتی مرگ ءَ تُرس نہ اھت۔ بلکنا آ مرگ ءَ وتی زندگانی ءِ یک المیں بہرے ھیال کنان بوت۔ کہ مرگ ءِ تہ ءَ مردم نمیران بوت۔ چی ءَ کہ باز رنداں مردم زندگانی تہ ءَ ھم وت ءَ را نمیران ھیال نہ کُرت، چشکہ مرگ ءَ پد وت ءَ را نمیران ھیال کُرت۔ وھدے آئی ارواھ گوں ارواھ ءَ یکجاہ بوت۔ کہ ھمے ارواھ ماہ۔ روچ۔ تیاب۔ گْوزند۔ آزمان۔ زر ءُ گوات ءِ ارواھ اَت۔ ءُ مرگ ءَ پد آ ھمے ارواھ ءِ یک بہرے جوڑ بیت۔ کہ اچ ایشی گیش مردم ءَ وتی نمیرانی ءِ مارشت دگہ چے بوتیں۔ زندگانی ھست اَت۔ یک فنا بوئوکیں چیزے۔ بلے مرگ نمیران اَت۔ آ ھیال کنان وت ءُ مرگ ءُ زند ءِ بارو ءَ وتی پکرانی دیمرئی ءِ سر ءَ مہناز کدی کدی سک وش بوت۔ چشکہ آ چہ وتی گماں بُرز بہ بیت۔
 آیانی لوگ چہ تیاب ءَ اِنکس نزینک اَت۔ کہ کدی کدی مہناز سُہب ءَ گْوربام ءَ چہ وتی لوگ ءَ در کپت۔ ءُ ھما دمان ءَ وھدے ایدگہ درا واب بوت انت۔ ءُ ایوک ءَ مید ءُ ماھی گیر پہ وتی کار ءَ تچان گندگ بوت انت۔ گُڑا مہناز کدی کدی تیاب ءِ سر ءَ ملّان تاں دور ٹیلائی کنان بوت۔ تانکہ سُہب ءُ سبا مردان ءِ تہ ءَ وش گواشیں مرگے ءَ وتی بدن ءِ تہ ءَ بہ تور اِیت۔ ءُ مارشت بہ کنت۔
 ءُ دیم بالائی روان تاں مھکمہ ماھی گیری ءِ یکین ءُ دراجیں ماڑی ءَ آ دیم آ ریکانی سر ءَ نندوک چولانی یک کرار ءَ جنگ ءُ دعوایے ءَ چاران بوت۔ کہ چہ ماھی گیر ءِ مھکمہ ءِ ھمے دراجیں ماڑی ءِ بُن ءَ دیمی زر ءِ چشکہ ھد ءُ اویل ھلاس بوت انت۔ کہ دیمتر ءَ کوہ باتیل اَت۔ ءُ پدا پچیں۔ بے پاوانیں ءُ آریپیں زر۔
 ءُ مہناز ھمداں نشت ءُ پدا برتر اِت۔ یک روچی آ ھمداں نندوک چول ءُ گْورماں چاران اَت۔ کہ یک ورنائیں مردے دیست کہ اچ آئی بُن ءَ گْوست ءُ دیمی رادگ بوت۔ بلے وھدے آیانی چم گوں یک دومی ءَ ڈیک وارت انت۔ تو مہناز نہ زان آں پرچے وتی دل ءَ یک مارشتے بوت۔ چشکہ آ اے مرد ءَ ساری ءَ دیستگ۔
 ورنا وتی راہ ءَ روان تاں دور شُت ءُ پدا برگشت چرائی پہنات ءَ گْوست۔ ءُ یک وارے پدا آیانی چم دومی ءَ ڈیک وران بوت انت۔ ءُ نہ زان آں پرچے مہناز ءِ دل ءُ پکرانی تہ ءَ یک زمین جُمبے اھت چشکہ ساری ءَ چشیں زمین جُمب آ وتی دل ءَ ھچ نہ مار اِتگ اَت۔ کہ ایش چہ زمین جمبے ءَ کم نہ اَت۔ آ ھیال کنان بوت۔
دومی روچ ءَ ھموداں نندوک آ ریکانی ھاکوت جوڑ کنان اَت۔ کہ ھما ورنائیں مرد مہناز ءِ دیم ءَ چہ گْوست ءُ ھر روچی پیم ءَ ھچ گپ نہ جت ءُ وتی راہ ءِ سر ءَ روان بوت۔ بلے آئی چم گوں یک دومی ءَ ڈیک وارت انت۔ ءُ یک وارے پدا مہناز ءِ دل ءِ تہ ءَ یک زمین جمبے اھت۔ کہ کس نہ زانت کہ اے زمین جمب ھما ورنا ءِ دل ءَ اھتگ اَت۔ کہ نہ اھتگ اَت۔
 سیمی روچ ءَ چشکہ مہناز تیاب ءِ کِرّ ءُ گور ءَ چہ گْورم ءُ چولاں نزینک نشتگ اَت۔ تانکہ اے ورنا چرائی دیم ءَ مہ گْوز اِیت۔ بلکنا چرائی پُشت ءَ بہ گْوز اِیت۔ تانکہ اے ورنائیں چمانی گندگ ءَ پد آئی دل ءِ تہ ءَ زمین جمبے مہ یات۔ تانکہ آئی دل مہ لرز اِیت۔ چہ وتی بُنجاہ ءَ مہ سُر اِیت۔ ءُ مہ جسک اِیت۔
 مہناز ءَ گوں ھمے آئیوکیں زمین جمب ءَ چہ تُرس آیان بوت۔ بلے آ لوٹ اِت۔ بلکنا وتی دل ءِ توکانی تہ ءَ آئی واھگ ھمیش اَت۔ کہ اے زمین جُمب بئیت۔ آئی رگ رگ ءُ کنڈ کنڈ ءَ بہ جسکین اِیت۔ تانکہ پرائی ھچ مہ مان اِیت۔
 پدا آ دیست کہ ھمے ورنائی چرائی نزینک ءَ گْوست کہ ھما دمان ءَ تیاب ءِ سر ءَ پاد آئیوکیں چول ءُ گْورم آئی پادانی چیر ءَ ڈگار ءِ ھاکاں کرّاِت۔ ءُ ورنا ءِ پاد تر بوت۔ ءُ آ مہناز ءِ نیمگ ءَ چاران گْوشت۔
 منی پاد تر بوت انت۔
 من گندآں مہناز آئرا چار اِت۔ ءُ گْوشت۔ ءُ آیانی چم یک وارے پدا گوں یک دومی ءَ ڈیک وران بوت انت۔
ورنا نہ زانت کہ دیمی بروت یا کہ پُشت ءَ بہ کنز اِیت۔ ءُ پدا ورنا آئرا چاران بشکھندگ بوت۔ ءُ دیمی گْوست۔
مہناز پاد اھت ءُ وتی لوگ ءَ اھت۔
زندگی ءِ تہ ءَ چہ وتی مرد ءَ پد اوّلی وار آ یک دگہ مردی ءِ چمانی تہ ءَ چاران وتی دل ءَ زمین جُمب ءُ زمین چنڈے مارشت کُرتگ اَت۔ کہ آ وت ھمے چیز ءِ سر ءَ گُڑاِتگ اَت۔ ءُ ھیران بوتگ اَت۔ کہ آخر پرچے۔
 اے ورنا کئے اَت۔ آ چہ کُجا اھتگ اَت۔ ءُ چے چو روچ ءِ درآیگ ءَ چہ ماہ ءِ کپگ ءَ۔ چو چول ءُ گْورمانی بُرزی ءُ جہلی ءَ ایش ھم ساڑی ءُ ٹہتگ ءُ بستگیں چیزے اَت۔ کہ یک خاصیں ھندی ءُ یک خاصیں وھدے ءَ آیانی چم گوں یک دومی ءَ ڈیک ور انت۔
 مہناز ءِ سرپر کنگ ءَ نہ اَت۔ بلے آ ھمنکس زانت کہ اے ورنا ءِ چمانی بْرکش ءِ تہ ءَ آ وتی دل ءَ یک زمین چنڈے مارشت کُرتگ اَت۔
وتی لوگ ءَ وتی ماس ءُ براس ءُ پِس گوں نندوک آ نوں سک وش ءُ وشال اَت۔ کہ نوں آ گوں آیاں زند ءِ ھمروچیگیں رومان ءُ رومائشتانی تہ ءَ بہرزوران اَت۔ ءُ آئی پیریں پِس مُراد جان سک وش بوت۔ کہ مہناز ءِ تہ ءَ گوادر ءِ گواتانی تہ ءَ یک مزنیں بدلی سدلی یے اھتگ اَت۔ ءُ وتی پِس ءُ ماس ءَ وش گندان مہناز گیشتر وشال بوان اَت۔ کہ وتی پِس ءَ آ یک پیمیں دردے ھم دَیگ نہ لوٹ اِت۔ پرچا کہ آئی پِس پرائی مہروان اَت۔ کہ بگیر چہ مہناز ءَ آ نان نہ وارت۔
 ءُ آ نوں شپ ءَ وڑ وڑیں واب گندان بوت۔ کہ ھر وار ءَ آئی چمانی تہ ءَ ھمے ورنا ءِ چمانی بْرکش نظرآیان بوت۔ ءُ آ ھیال کنان بوت۔ کہ چے پیم ءَ آ ھمے چمانی تہ ءَ بُڈّ بہ روت۔ ءُ ھمنکس کہ آ وت ءَ را ھمے چمانی تہ ءَ بُڈ دیان بوت۔ گُڑا ھمنکس آ وت ءَ را زندگ ھیال کنان بوت۔ ءُ کدی کدی آ چہ وت ءَ جست کنان بوت۔ مہناز زان ئے۔ کہ تئی سیر بوتگ۔ مہناز زان ئے۔ کہ ترا مردے ھست۔ مہناز زان ئے۔ کہ تئی چاگرد ءُ تئی راج ءِ تہ ءَ ایش چہ کُلاں مزنیں جرمے ھیال کنگ بیت۔ کہ اگاں کس سیر ءُ آروس ءَ پد ھم دگہ مردے ءِ بارو ءَ پکر بہ جنت۔ گُڑا چے تو ملامت نہ ئے۔ چے ایش بوت کنت۔ کہ تو ھمے ورنا ءِ چمانی تہ ءَ بُڈ برو۔ چے ترا تئی راج ءُ چاگرد ایشی موکل ءَ دنت۔
 مہناز اے دراھیں چیزاں بلے نہ زان آں پرچا آئرا ھیال بوت۔ چشکہ بگیر چرے چماں آ زندگ بوت نہ کُرت۔ بگیر چرے زمین جمب ءُ زمین چنڈ ءَ آئی زندگانی ھچ معنایے نہ داشت۔ آ نکہ راج ءُ چاگرد ءِ تہ ءَ ایش یک مزنیں گناہ۔ جرم۔ شگان۔ میار ءُ بے وپائی یے شُمار بوت۔ کہ آئی چاگرد ءِ تہ ءَ ایش ساف۔ سیاہ کاری یے اَت۔ کہ سیاہ کار ءِ سزا مرگ اَت۔ ءُ مرگ چہ کم نہ اَت۔ بلے انگت ءَ آ ھمے چمانی تہ ءَ بُڈ روگ لوٹ اِت۔ پرچے۔
 مہناز نہ زانت کہ ایش یک وابے اَت۔ یا کہ یک حقیقت ءُ راستی یے۔ بلے آ ھمنکس زانت کہ آئی زند ءِ تہ ءَ یک بدل ءُ سدل ءُ یک نوکیں چیزے آیگ ءَ اَت۔ کہ ساری چشکہ آ چرے سرگْوست ءَ ناپوہ ءُ ناسرپد اَت۔ بلے نوں چشکہ اے ناسرپدی وت ءَ را یک زانت ءُ یک زانگے ءِ تہ ءَ سرپد کنان اَت۔ بلے چشکہ زند ءِ دراھیں ناسرپدی بہشتے زانگ بوت۔ ءُ چشکہ دراھیں زانت ءُ آگہی یک دوزھہ یے اَت۔ گُڑا آ ھمے ناسرپدی ءِ سرپدی ءَ ءُ ھمے نہ زانتی ءِ علم ءُ زانت ءِ درد ءُ ڈکھ ءُ گمانی ھاتر ءَ ھم وت ءَ راچشکہ تیار کنان اَت۔ کہ ساری ءَ پرائی زند یک وشیں ھیال ءُ یک وشیں وابے اَت۔ بلے نوں ایش یک تہلیں سرگْوستے ھم جوڑ بوتگ اَت۔ کہ زند ءِ اسل وشی ءُ شیرکنی بلکنا زند ءِ تہلیانی مارگ ءُ مارشت اَت۔ آنکہ اے دراھیں سرگْوست ءُ تجربگ تہل اتنت۔ بلے ایشی وشی چشکہ چہ تہلیں پیسلہاں پد مردم ءَ دست کپت۔ چی ءَ کہ یک پیسلہ نہ کنگ۔ یک کارے دست ءَ نہ گرگ۔ ءِ متلب سیاہ تہاریں ءُ یک بدعقیدگیں زندے ءِ اوست ءَ بوگ اَت۔ کہ کارے دست ءَ گرد ءُ پیسلہ یے کنگ ءِ متلب ایش اَت۔ کہ مردم پریشی ذمہ وار ھم بوت۔ ایشی ذمہ واری ھرابی ءُ جوانی۔ گناہ ءُ ثواب۔ بدی ءُ سیاہ کاری۔ ءُ روژنائی دراھینانی ذمہ واری مردم ءَ وتی کوپگاں اھت۔
 چشکہ نوں آئرا یک ملامتی ءُ ھجالتی ءِ مارشتے ھم زُرت وھدے آ ھمے ورنا ءِ چمانی یات ءِ تہ ءَ کپت۔ بلے اے وشیں واب ھم اتنت۔ آنکہ ایش تہلیں واب اتنت۔ ءُ مہناز ھیال کنان بوت۔ کہ اگاں اے ملامتی ءُ ھجالتی ءِ مارشت آئرا مہ زُرتین انت۔ گُڑا چنکس شر بوت۔
بلے وھدے آ وتی پِس ءُ ماس ءَ دیست ءُ آیانی ارمان ءُ اُمیتاں دیست گُڑا آئرا یک ھجالتی ءُ ملامتی ءِ مارشت بوت۔ کہ آئی ماس ءُ پِس ءَ ھبر ھم نہ اَت۔ کہ آ چنکس مزنیں گناہ۔ چنکس مزنیں سیاہ کاری یے کنان اَت۔ کہ ایشی سزا مرگ اَت۔ ءُ مرگ ءَ جہل دگہ ھچ چیزے نہ اَت۔
 آنکہ تنے وھدی آئی پجاروکی گوں اے مرد ءَ نہ بوتگ اَت۔ کہ اے مرد کئے اَت۔ چہ کُجا آیگ ءَ اَت۔ چے اے مرد آئرا مہر ءُ دوستی ءِ چماں گوں چارگ ءَ اَت۔ یا کہ ایش یک ھنچشیں چارگے اَت۔ چشکہ ورنا چہ وتی نزینک ءَ گْوزوکیں زیبائیں جنکے ءَ گنداِیت۔ ءُ چار اِیت۔ ءُ آئرا چموک جنت ءُ گْوز اِیت۔
 بلے نہ زان آں مہناز ءَ پرچے اے مارشت بوگ ءَ اَت۔ کہ ایش یک ھنچائیں چموکے نہ اَت۔ یک راہ گْوزیں چمے نہ اَت۔ بلکنا اے چمانی تہ ءَ یک ھنچشیں بْرکشے اَت۔ کہ مہناز ایشی ءَ وتی دل ءِ تل ءُ توکانی تہ ءَ زانت کُرت۔ بلے ایشرا بیان کُرت نہ کُرت۔ کہ ایشی تہ ءَ زند ءِ جوریں تھام مان اتنت۔ بلے ایشی تہ ءَ زندگانی ءُ زندگ بوگ ءِ اومان ھم ھست اَت۔ نہ زان آں۔ زند پرچے مُدام چہ نیکی ءُ بدی ءِ مارشتاں ساری ءَ کیت۔ ءُ چو یک رٗوھو ءَ یک لوڑ ءُ مُجے ءَ مردم ءِ درہوکیں ھستی ءَ وتی بگل ءَ گیرت کہ مردم آدمان ءَ نیکی ءُ بدی ءَ ھجالتی ءِ مارشتاں چہ وت ءَ را زبہر ھیال کنت۔ کہ اے دمان ءَ ایوک ءَ زند گوں وتی لہڑی ءُ لہڑگاں ملّان دیم ءَ کیت۔ کہ نیکی ءُ بدی ءُ ھجالتی ءُ ملامتی ءِ مارشت ءَ مردم ءَ رند ءَ کاینت۔
 چشکہ نوں آپرے ورنائیں چمانی چارگ ءُ گندگ ءَ چش ھدوناک اَت۔ کہ آئرا شپ ءَ واب ھم نہ اَت۔ ءُ سُہب ءَ آ وت ءَ را پدا تازگ تازگ ھیال کنان بوت۔ چشکہ برائی شپے گْوستگ بلکنا چہ مراداں پُھریں شپے گْوستگ۔
 ءُ ورنائیں مرد ءِ ھیال ءَ آئی تہ ءَ وتی بدن ءُ ارواھ ھمے ورنائیں مرد ءَ چہ بُن ءَ تاں سر ءَ دَیگ ءِ یک مارشتے سرزوران پدا آئی دراھیں وجود ءِ تہ ءَ پُترت۔ کہ آئی ھمے سپردگی ءِ مارشت اِنکس جلوہ ناک اَت۔ کہ آ اچ ایشی یک ساھتے ھم بجّ ورگ نہ لوٹ اِت۔
 آئی دراھیں کہول ءُ خاندان ءُ آئی ماس سک وش بوان اَت۔ کہ اے دراھیں بدل ءُ سدل کہ مہناز ءِ تہ ءَ آیان اَت۔ گُڑا ملائی دم ءِ سبب اتنت۔
 لہتے روچ ءَ پد وھدے مہناز تیاب ءِ نیمگ ءَ سُہب سبا مردان در کپت۔ گُڑا ھما ورنا ءَ اود ءَ اوشتوک دیست انت۔ کہ آ گْورم ءُ چولانی چلک چلک ءَ چاران اَت۔ ءُ آئی ھوش چشکہ گوں ھمائی عکس ءَ اَت۔ کہ اے عکس ءَ آ گْورمانی سر ءَ چاران ءُ گندان اَت۔ ءُ مہناز ھیال کنان اَت۔ کہ اے عکس بلکنا آئی یعنے مہناز ءِ اَت۔ کہ آ ایشرا گندان اَت۔
 مہناز لوٹ اِت۔ کہ گوں ورنا ءَ ھبری بہ بیت۔ بلے آئی وس ءُ واک ءَ چشکہ ایش ڈنی ھبرے اَت۔ کہ آ ساری گپ بہ کنت۔ چی ءَ کہ آ لوٹ اِت۔ کہ ورنا گپ بہ جنت۔ بلے ورنا چولاں چاران بوت۔ ءُ مہناز اوداں چپ چپ گْوست۔ وھدے مہناز برتر اِت۔ تو ورنا آئراچاران بوت۔ مہناز سنگ بوت۔ وتی جاہ ءَ اوشتات۔ ورنا آئی دیم ءَ اوشتوک آئراچاران بوت۔
 ءُ پدا نہ زان آں چوں آ گوں وت ءَ گپی ءُ ھبری نہ بوت انت۔ ءُ وتی راہ ءَ روان بوت انت۔
مہناز ءِ دل ءِ دْریکگ گوں زند ءِ ساھتانی دریکگاں ھوار ءُ ھوار برشپ ءُ روچ تیز ءُ ترندبُوان اتنت۔ ءُ آ نہ زانت کہ چون اے گْورم ءُ چول تیاب ءِ ھاکانی سر ءَ وتی سر ءَ ایر کنان بنت۔ آخر یک روچے کیت۔ آ ھیال کنان بوت۔
مروچی یک دگہ ساف ءُ بْرکشانیں روچے اَت۔ ءُ مہناز مروچی وتی سیر ءُ آروس ءِ ھما لیوس پوش اِتگ اَت۔ کہ وتی سیر ءُ آروس ءِ اولی شپ ءَ آئی ھمے بانوری پوشاک گوں آئی ھنچش نمادار درا بوت۔ چشکہ انشپی آئی سیر بہ بیت۔ ءُ آئرا اچ وتی بانوری لیوس ءَ ھما بٗو آیان اَت۔ چشکہ اے بٗو ھموداں تاں ابد جاہ منند بہ بیت۔ ءُ گوں اے بٗو ءُ وشبواں آئی زند ءِ دراھیں بٗو ءُ وشبو چشکہ بستگ اَت۔ ءُ ٹہتگ ءُ مان اھتگ اَت۔ کہ اے بٗو ءُ وشبو واب ءُ ھیالانی سر ءَ نوں یک وارے پدا سرزوران اتنت۔ کہ ھماروچی سُہب ءِ سر ءَ آ وت ءَ را آدینک ءِ تہ ءَ چار اِت۔ تو وتی سہریں جامگ ءُ شلوار ءُ ستارگیں گُشان ءِ تہ ءَ آ گْواچنی بانورے درا بوگ ءَ اَت۔ کہ رند ءَ آ وتی سہتاں ھم گور ءَ کُرت۔ ءُ وتی سیاھیں بیکاں شک کُرت۔ ءُ وتی چماں سیاہ کُرت۔ ھنچش چشکہ گرک ءِ چم سیاہ بنت۔
 ءُ چہ آدینک ءِ دیم ءَ دُور بوگ ءَ ساری۔ آ وت ءَ را وتی گشان ءِ تہ ءَ بوک کُرتل ءُ وتی پونز ءِ پُلک ءُ وتی سیاھیں چماں ایوک ءَ درا کُرت۔ کہ زاناں آ آدینک ءِ تہ ءَ وتی دروشم ءَ چون چار اِیت۔
 آئی پُلوک بْرکش دات ءُ آئی چمانی بْرکش ھم چو زر ءِ پیم ءَ جہلانک بوان بوت۔ ءُ آ وتی جند ءِ عکس ءُ نُما ءِ سر ءَ کھند اِت۔ ءُ بشکھند اِت۔ چشکہ اولی وار آئرا ھمے مارشت بوان بوت۔ کہ آ زندگ اَت۔ ءُ آ اے زند ءِ بہرے اَت۔ ءُ یک نا جتابیوکیں بہرے اَت۔ ھنچش چشکہ آئی دوست ءُ ھمراہ ءِ چمانی بْرکش آئی زند ءِ یک نا جتا بیوکیں بہرے جوڑ بوتگ اَت۔ کہ آ نوں وت ءَ را اچ اے بْرکش ءَ جتا نہ چار اِت۔ بلکنا وت ءَ را ایشی یک بہرے گْوند اِت۔ ءُ ھیال کُرت۔
 یک وارے پدا آ بشکھندگ بوت۔ ءُ وتی کُل ءِ دپ ءَ چہ دراھت کہ روچ ءِ نارنجی ئیں روژنائی روٹکی دمَگ ءَ آزمان ءِ سر ءَ تالان بوان اَت۔ بلے روچ تنے وھدی در نہ اھتگ اَت۔ ءُ آزمان ساف اَت۔ ءُ ماھی گیر وتی یکدارانی تہ ءَ سُہب مالہ دریا ءِ توک ءَ گْوانز وران اتنت۔ چشکہ آ یک بے سیت ءُ پوکیں لیبے ءِ تہ ءَ مشکول بہ بنت۔
وھدے آ ماھی گیر مھکمہ ءِ مزن ءُ دراجیں ماڑی ءَ چہ دیمی در کپت۔ گُڑا ھما ورنا چشکہ راہ چار اوشتوک اَت۔ ءُ وھدے مہناز اد ءَ سر بوت۔ تو ورنا آئی دیم ءَ اھت ءُ جست کُرت۔
 تو بگْوش تو کئے۔ ءُ تو من ءَ چو بے واب پرچے کُرتگ۔
مہناز ءَ اولی وار یک دگہ مردی ءِ گپ ءُ ھبرانی جہلانکی وتی دل ءِ تہ ءَ مارشت بوت۔ کہ وتی مرد رامینؔ ءِ گپانی تہ ءَ آئرا اے جہلانکی ءِ مارشت کدی نہ بوتگ اَت۔ ءُ مہناز گْوشان بوت۔
 چے تو منی واباں نہ بُرتگ۔
 ءُ ورنائیں مرد نہ زانت کہ چے بگْوش اِیت۔ آ گْوشان بوت۔
 مردم ءِ واب وھدے بے جاہ بنت گُڑا مردم پلپٹ اِیت۔ ءُ بے آرام بیت۔ ءُ ایشرا مردم وابانی برگ گْوش اِیت۔ یعنے آئرا واب نہ یات۔ ءُ آ وتی وابانی بُن سر ءُ بنجاہ ءَ در کنگ لوٹ اِت۔ بزاں آ مردم ءِ وابانی روگ۔ یک شریں ھبرے کہ مردم پہ ایشانی بُن ءُ بُنجاہ ءَ ھدوناک بیت۔
 ءُ مہناز وتی گشان ءِ بوک ءِ تہ ءَ گشان بوت۔
 گُڑا ترا وتی وابانی بُن جاہ دست کپتگ۔
 آ منی دیم ءَ اوشتوک انت۔ ورنا گْوشان بوت۔ ءُ مہناز ءِ دیم ءِ رخب ءُ بْرکش گیش بوت۔ ءُ آئی چمانی سیاھی ودّ اِت۔ ءُ ورنائیں مرد اے لنجیں شپ ءِ تہ ءَ وتی راہ ءُ کشک ءَ چہ دل ءَ بُرت ءُ پدا چہ مہناز ءَ جست کُرت۔
 تو اچ من چے لوٹ ئے۔
 مہر۔ مہناز گْوشت۔ ءُ ورنائیں مرد جست کُرت۔
 اے مہر کُجا بیت۔
 من نہ زان آں۔ تو زان ئے۔ مہناز پسو دات۔
 ءُ آ ھر دو چُپ بوت انت۔ ءُ تیاب ءِ ریکانی سر ءَ چہ وت ءَ نزینک نشت انت۔ ھمنکس نزینک کہ مہناز ءَ آئی ساہ گرگ ءِ توار آیان بوت۔ ءُ آ چشکہ وت ءَ را اچ اے ورنا ءَ گیشتر نزینک بہ کنت۔ جست کُرت۔
 تو کئے۔
 من ڈاکٹرے آں۔ من اد ءَ یک ڈنی مُلک ءِ مدت ءُ کُمک ءَ پچ کُرتگیں ھسپتال ءَ ڈاکٹرآں بلکنا تو ملابند ءِ میتگ ھما یکیں ماڑی دیستگ اَت۔ کہ آ چہ میدانی بستگیں باناں چٹ جتا یک دراجیں ماڑی یے۔ ءُ آئی ٹین ءِ چادر ءِ بام آئی دراجیں کھڑکی ءُ آئی دراجیں کاپر اے ماڑی ءَ چہ دومی ماڑیاں جتا پیش دار اِیت۔ کہ ملا بند ءِ میتگ ءَ اے ھسپتال باز کہنگیں ھسپتالے بلے اے ھسپتال ایوک ءَ گرّ ءِ درمان جاھے۔ اد ءَ ایوک ءَ گرّ ءِ نادراھی ءُ ناجوڑی ءِ دارو درمان بیت۔ چی ءَ کہ اد ءَ تیاب ءَ تو دیستگ کہ بازیں مردمانی دست ءُ پاد چہ گرّ ءِ ناجوڑی ءَ گھسان مُنڈ بنت۔ کہ اے ھسپتال ھمے گرّ ءِ علاج کنت۔ ءُ ایشرا ڈنی مُلک ءِ کمک مان انت۔ بچار ایدگہ مردم مئے ھیال ءَ چنکس دار انت۔
ورنائیں مرد وتی پجار وکی ءَ کنان بوت۔ ءُ مہناز گیشتر وش بوت۔ کہ آئی وبانی واجہ یک ڈاکٹرے۔
 ءُ ورنا پدا گْوشان بوت۔
 زان ئے۔ اے گرّ ءِ ھسپتال ءِ ڈاکٹر جرمنے۔ ءُ یک زالکارے۔
آ جنین آدمے۔
ھو ءُ آ چہ اِنکس دور اد ءَ اے ھسپتال ءَ کار کنت۔
 بلے دنیا ءِ تہ ءَ چشیں مردم باز انت۔ کہ آیانی زند پہ ایدگرانی خدمت گزاری ءَ گْوز اِیت۔
ورنائیں ڈاکٹر گْوشان بوت۔ ءُ مہناز گوشداران بوت۔
 ءُ پدا مہناز جست کنان بوت۔ تو اے ورنائیں جرمن ڈاکٹر چون دیست۔ اد ءَ اے ھسپتال ءَ چون اھت ئے۔
 جرمن ڈاکٹر ءَ یک دست کُمک ڈاکٹرے بکار اَت۔ ءُ منی آئی دیوان کراچی ءَ بوت۔ ءُ آ من ءَ راضی کُرت۔ ءُ من راضی بوت۔ چی ءَ کہ من ڈاکٹرے آں ءُ منی وتی کار ڈکھ جتیں انسانیت ءِ درداں کم کنگ انت۔ گُڑا من راضی بوت۔ ءُ من اد ءَ اھت اوں۔ چی ءَ کہ جرمن ڈاکٹر ءَ یک ملکی ڈاکٹرے بکار اَت۔ کہ ادے زبان ءُ چاگرد ءَ بزانت ءُ سرپد بہ بیت۔ ءُ ناجوڑ ءُ ڈاکٹر ءِ درنیام ءَ یک تعلقداری یے پیدا بہ کنت۔ جرمن لیڈی ڈاکٹرمن ءَ وش کُرت۔ کہ من وت ملکی یے آں۔ من شال ءَ پیدا بوتگ آں۔ کراچی ءِ ھسپتال ءَ کار کُرتگ۔ ءُ نوں من اد ءَ اھتگ اوں۔ منی پجاروک ھمیش انت۔ ورنائیں ڈاکٹر بشکھندگ بوان گْوشت۔ ءُ پدا وتی ھبر ءَ تماسر کنان یک وارے پدا آ تران کنان بوت۔ منی پجاروکی ھمیش انت۔ بلے تئی پجاروکی۔
 ءُ مہناز نہ زانت کہ آ وتی پجاروک ءَ چون بہ کنت۔
 منی پجاروکی ایش انت۔ کہ من یک بزھگ ءُ لاچاریں جنکے آں۔
 چے متلب۔ تو پرچے بزھگ ئے۔ ورنائیں ڈاکٹر بشکھندگ اچ آئی جست کنان بوت۔ ءُ مہناز پسّو دات۔
 بس ھنچش انت۔
 چے من زانت کن آں کہ تئی بزھگی ءِ سبب چے انت۔ یک ڈاکٹرے مُدام جوڑیانی سبب ءَ زانگ لوٹ اِیت۔ ورنائیں ڈاکٹر اچ آئی بدن ءَ پاد آئیوکیں وشبواں وتی پونز ءِ تہ ءَ مارشت کنان جست کُرت۔ ءُ مہناز نہ زانت کہ چے بگْوش اِیت۔ جست کُرت۔
 من ھمے زالکار جرمن ڈاکٹر ءَ گندگ لوٹ آں۔
 ءُ ورنائیں ڈاکٹر چشکہ وش بہ بیت۔ گْوشت۔
گڑا تو یک روچی بیا من تئی پجاروکی ءَ گوں جرمن زالکاریں ڈاکٹر ءَ کن آں۔ آ سک وش بیت۔ وھدے اد ءِ زالکار کاینت۔ ءُ گوں آئی دیوان کن انت۔ ڈاکٹر گوں آیاں دیوان کنت۔ آیانی ھبرانی سر ءَ کھند اِیت۔ ءُ وش بیت۔ کہ آ وتی بلوچی زبان ءِ تہ ءَ گپ جن انت۔ ءُ من انگریزی ءِ تہ ءَ آیانی گپّاں گوں ڈاکٹر ءَ ترینان باں۔ تو بیا ترا ڈاکٹر ایلنؔ ءَ گوں پجاروکی کن آں۔ ءُ پدا ورنائیں ڈاکٹر مہناز ءِ بانوری لیوس ءَ چاران گْوشت۔
 ڈاکٹر ایلنؔ تئی اے دوچ ءَ سک دوست دار اِیت۔ بچار مروچی تو چنکس زیبائے۔
 پر تو۔ مہناز گْوشت۔ ءُ ڈاکٹر جست کُرت۔
 زان ئے۔ من ترا چون دیست۔
 بلے تو اے جست ءَ اچ من بہ کن کہ من ترا چون دیست۔ مہناز گْوشت۔ ءُ ورنائیں ڈاکٹر بشکھندگ بوت۔ ءُ گْوشت۔
 منی سُہب مالہ ئیں تیاب ءَ تر ءُ گرد منی ءُ تئی پجاروکی ءِ سبب بوت۔
منی بزھگی ءُ لاچاری ایشی سبب بوت۔ مہناز یک وارے پدا وتی رازداریں تران ءِ تہ ءَ گپ جنان بوت۔ ءُ ورنائیں ڈاکٹر نہ زانت کہ مہناز وت ءَ را بزھگ پرچے ھیال کنان اَت۔
 ءُ پدا ایدگہ دراھیں ھبراں شموشان ورنائیں ڈاکٹر پاد اھت چی ءَ کہ نوں روچ درآیان اَت۔ کہ پدا تیاب ءَ مہلوک ءِ رو ءُ آ گیش بوان بوت۔ پمیشا ڈاکٹر پاد اھت تانکہ کس اے مہ زانت کہ آ گوں اے جنک ءَ تیاب ءِ دپ ءَ نندوک مہر کنان انت۔
 ءُ مہناز پاد اھت تو ڈاکٹر اچ آئی جست کُرت۔
 تئی نام۔
ستارہ۔ مہناز وتی نام رد گْوشت۔ بلے آ ھیال کنان بوت۔ کہ شر تر ھمیش انت۔ کہ ورنائیں ڈاکٹر آئرا چہ ستارہ ءِ نام ءَ یات بہ دار اِیت۔ پرچا کہ مہناز ءِ تہ ءَ آ وت ءَ را بزھگ ءُ لاچار ھیال کنان بوت۔ وھدیکہ ستارہ ءِ تہ ءَ آ وت ءَ را یک بانورے ھیال کنان بوت۔ کہ آ مُدام بلشک ءُ بْرکش دیان زانگ بہ بیت۔ ءُ پدا آ چہ ڈاکٹر ءَ جست کُرت۔
 تئی نام۔
 من ءَ تو ڈاکٹر بگْوش ڈاکٹر بشکھندگ بوان آئی چمانی تہ ءَ چار اِت۔ ءُ مہناز اچ آئی چمانی بْرکش ءَ وتی دل ءِ تہ ءَ لرزت ءُ یک زمین چنڈے ءِ مارشت کنان بوت۔ ءُ پدا آ چہ ڈاکٹر ءَ جست کُرت۔
چش بوت نہ کنت۔ کہ ترا نامے پر مہ بیت۔
 چے ترا ڈاکٹر دوست نہ انت۔
 من ءَ ڈاکٹر دوست انت۔ بلے من تئی نام ءَ زانگ لوٹ آں۔
 منی نام مہروان ڈاکٹر انت۔ ورنائیں ڈاکٹر ءَ کھندگے جت ءُ مہناز ءِ چمانی تہ ءَ چاران گْوشت۔
 شر بوت۔ کہ تو من ءَ دست کپت ئے۔ نہ زان آں پرچے من ءَ یک ھنچشیں جنکے ءِ شوھاز اَت۔ کہ آ من ءَ بزانت ءُ من آئرا بزان آں۔ تیاب ءِ کِر ءُ گور ءَ سیل ءُ گرد ءِ تہ ءَ من ترا دیست۔ گُڑا تئی دروشم من ءَ وتی نیمگ ءَ چو مقناطیس ءَ چِکّ اِت۔ چی ءَ کہ تئی چمانی تہ ءَ یک بْرکشے ھست کہ ایشرا ایوک ءَ منی دل زانت۔ کہ چے پیم ءَ اے بْرکش من ءَ چہ ڈگار ءَ بُرز کنت۔ کہ من پرے بْرکش ءَ وتی دراھیں زند ءَ ترادات کن آں۔ من پرے مارشت ءَ جند ءَ ندْر باں۔ زانئے مردم پہ وتی ھیالاں ھم کدی وت ءَ را ندر کنت۔ چی ءَ کہ اے ھمے مارشت انت۔ کہ مردم ءَ چہ ڈگار ءَ بُرز کنت۔ کہ مردم وت ءَ را دومی ءِ ارواھ ءُ بدن ءِ تہ ءَ بُڈّینت ءُ گار بوگ لوٹ اِیت۔
تئی چمانی تہ ءَ ھمے بْرکش من ءَ دیوانگ ءُ بے سارکُرتگ۔ ستارہ زان ئے۔ تو چنکس نُما درا کن ئے۔ گوں اے بانوری لیوس ءَ۔ ڈاکٹروتی لہڑگانی جوش ءُ زراب ءِ تہ ءَ سُچان بوت۔ ءُ مہناز آئی گپّاں گوشداران بوت۔ ءُ آئی چمانی تہ ءَ چاران بوت ءُ گْوشت۔
ڈاکٹر تئی چمانی بْرکش ایوک ءَ من ءَ دوست انت۔ کہ من لوٹ آں کہ تو من ءَ مُدام بچار۔ ءُ من پرے چارگ ءَ ندْری۔ قربان۔
ڈاکٹر لوٹ اِت۔ کہ مہناز ءِ کلکاں دست بہ جنت بلے آ وت ءَ را داشت ءُ پدا یکدمے وت ءَ را چاران بوت۔ بلے ڈاکٹر ءَ وار نہ دات ءُ آ مہناز ءِ چماں دروتے گپت ءُ مہناز وتی چماں نزّ کُرت۔ چشکہ دراھیں زر ءِ آپ چہ وتی سیم ءُ بنداں پْرشان آئی ھجوز ءِ تہ ءَ پُتریت۔
 ءُ گوں روچ ءِ درآیگ ءَ آ چہ وت ءَ جتا بوت انت۔
 وھدے مہناز وتی لوگ ءَ سر بوت۔ تو وتی بانوری لیوس ءَ در کُرت۔ ءُ وتی سادگیں لیوس ءَ گور ءَ کُرت۔ ءُ گوں وتی ماس ءُ پِس ءُ گپ جنان بوت۔ کہ آئی پِس ءُ ماس آئی روپہ رو شر بوئوکیں جان دراھیں ءِ سر ءَ وش بوان بوت انت۔ ءُ پہ لہتیں ساھتاں چشکہ اے ھبر ءَ شموشت کہ مہناز ءَ گوں رامین ءَ سیر ءُ آروس بوتگ اَت۔
 ءُ مہناز ھم وتی گْوستگیں زند ءَ چہ دل ءَ برگ لوٹ اِت۔ چشکہ آئی گْوستگیں زند آئی زند ءِ بہرے نہ اَت۔ بلکنا اچ آئی جتائیں زندے اَت۔ کہ پہ لہتیں روچاں اے زند آئی المیں زند ءِ یک بہرے جوڑ بوتگ اَت۔ بلے چشکہ آئی المیں زند ءِ جمعی عکس ءِ بہرے جوڑ بوت نہ کُرتگ اَت۔ کہ نوں اچ ایشی جتا بوتگ اَت۔ چی ءَ کہ زند ءِ مستریں جست چشکہ ھمیش اَت۔ کہ ہر کس پہ وتی زند ءَ یک جمعی ئیں عکسے ٹاھینتگ اَت۔ کہ اے عکس ءِ تہ ءَ آ وت ءَ را ءُ اے دنیا ءَ چارگ ءُ گندگ ءُ زانگ لوٹ اِت۔ بلے کدی اے جمعی عکس ءِ تہ ءَ یک پروش ءُ یک لتاڑے ءِ مارشت بوت۔ کہ اچ ھمے لتاڑ ءُ پروشکار بلکنا مارا نیکی ءُ بدی ءِ مارشتاں دات۔ کہ بدی ھما اَت۔ کہ چہ مردم ءِ المیں عکس ءَ جتا اَت۔ ءُ نیکی ءُ راستی ھما اَت۔ کہ ایش چہ مردم ءِ المیں عکس ءَ نزینک اَت۔
 ءُ مہناز ءِ گْوستگیں عکس یک جتائیں عکسے اَت۔ کہ گوں آئی زند ءِ المیں عکس ءَ گوں ھم تپاک نہ اَت۔ پمیشا آ چریشی چڑان اَت۔ گم ناک اَت۔ پریشان اَت۔ وھدیکہ ورنائیں ڈاکٹر ءِ پجاروکی ءَ پد آئرا مارشت بوان اَت۔ کہ آئی سرجمیں ءُ المیں عکس یک وارے پدا وتی دراھیں زیبائی ءُ نما ءِ تہ ءَ وت ءَ را آئی ساہ ءُ ارواھ ءِ دیم ءَ پیش کنان اَت۔
 آنکہ ایشی تہ ءَ جک ءُ سوچن ءُ کنٹگ ھم ھست اتنت۔ کہ اے جک ءُ کنٹگ آئی راج ءُ چاگرد ءِ بدی ءُ نیکی۔ گناہ ءُ ثواب ءُ راستی ءُ دروگ ءِ کچ ءُ کئیلانی ٹاھینتگیں قدر اتنت۔ بلے اے قدر چشکہ وتگڑ اتنت۔ کہ بلکنا زند ءِ جند ءِ یک قدرے اَت۔ کہ آ چرے وتگڑیں قدراں بُرز ءُ بالا اَت۔ کہ اد ءَ ایوک ءَ زندگانی اَت۔ نیکہ ایدگہ ٹاھینتگیں قدر کہ چو ھاکوت ءَ گوں ھار ءِ تیلانکی ءَ زیان بوت انت۔
 ءُ نوں مہناز وتی دل ءَ سرجم بوتگ اَت۔ کہ آ یک وارے پدا رامین ءِ جنین بوت نہ کُرت۔ ءُ نیکہ رامین چشیں مردے اَت۔ کہ آئرا وتی جنین پکُرتیں۔ رامین ءِ ھیال ءُ پکرانی تہ ءَ یک دنیایے اَت۔ کہ مہناز دگہ دنیا ءِ مردمے اَت۔ کہ ورنائیں ڈاکٹر ءِ دنیا چشکہ مہناز ءِ دنیا ءَ میل نہ داشت۔ بلے ایشرا کئے بزانتیں۔
 دو سَے روچاں پد مہناز گوں ماس ءُ پِس ءَ ملابند ءِ میتگ ءَ در کپت۔ ھموداں کہ گرّ ءِ درمان جاہ ءِ ماڑی اوشتوک اَت۔
 ایش یک رژنائیں ءُ سافیں درمان جاھے اَت۔ کہ ایشی چار دمَگاں کاپرے اَت۔ کہ اے کاپر ءِ تیر ءُ تمبو دار ءِ اتنت۔ کہ ایشاں بزیں کائی سبز رنگے دَیگ بوتگ اَت۔ ءُ کاپر ءِ تہ ءَ چہ پُشتی ءُ چہ دیمی مزن ءُ دراجیں کھڑکی ءُ روشندان دَیگ بوتگ اَت۔ کہ نوں چہ تیاب ءَ آئوکیں گوات ایشی ءَ گیشتر گوات دیان ءُ ساف کنان اتنت۔ ءُ ایشی بام ءُ چت ءِ سر ءَ ٹین ءِ چادر دیم جہلائی ایر کنگ بوتگ اَت۔ کہ چہ دور ءَ برکش دیان اتنت۔ ءُ ماڑی ءِ درای ئیں دروازگ۔ روشن دان ءُ کھڑکی زانگ بوت انت۔ کہ باز گران بہائیں سندل ءِ دار اتنت۔ کہ باز ساری اے ماڑی ءَ اد ءَ پہ گرّ ءِ علاج ءَ بندگ بوتگ اَت۔ ءُ ڈاکٹر ایلن آ زمانگ وت ورنا اَت۔ کہ نوں وت پیر بوتگ اَت۔ بلے وتی بازیں سالاں ابید آ تنے وھدی ورنا ءُ دراہ ءُ جوڑ درا بوت۔ آئی چو چاندی ءِ تاراں مود۔ آئی سبزیں چم۔ شیپگیں پونز ءُ لاگریں بدن ءُ پیشانی ءِ کرنچ اِنکس پیداور اتنت۔ کہ آئی ھمے دروشم ءِ تہ ءَ یک رعب ءُ یک گرانی ءُ یک نمایے پیداک اَت۔ کہ ذالکارانی ڈاکٹر ایلن ءَ گند ءَ پد مردم ءَ وتی جند ءِ ماس ءِ ھیال بوت۔ کہ آ گوں ھر یکی ءَ چو ماس ءِ پیم ءَ مہر کُرت۔ آئی گپّاں اِشکُت ءُ آئرا چیزانی بارو ءَ ھال اَت۔ آ مُدام یک ساف ءُ اسپیتیں ھندوستانی لیوسساڑھی تہ ءَ پوشائینوک درا بوت۔ آئی دست اِنکس ساف ءُ نازک اتنت۔ کہ آیان رگ سبز سبز درا بوت انت۔ ءُ آئی گٹ ءِ توار ءِ تہ ءَ گرانی ءُ یک ماخولی یے مان اَت۔
 سال ءِ تہ ءَ سے چار ماہ آ گوادر ءَ داشت ءُ پدا چہ کراچی ءَ بال کنان جرمنی ءَ شت۔
اد ءَ گرّ ءِ درمان جاہ ءِ کش ءَ آ وتی لوگ اَت۔ کہ آ ایشی تہ ءَ وپت ءُ کار کُرت۔ ءُ پدا دراھیں روچ ھسپتال ءِ تہ ءَ گوں وتی ناجوڑاں مشکول بوت۔
 ورنائیں ڈاکٹر ءَ ابید یک ورنائیں نرسے گوں آئی کار کُرت۔ آ ناجوڑانی گرّ ءُ ریشاں یک مزنیں سافیں تاسی ءِ تہ ءَ وت ششت۔ وت پٹی کُرت۔ ءُ وت درمان ءُ دارو جت۔ ءُ آیاں رومات کہ آ چے پیم ءَ وت ءَ را چہ پوت گلیں گندگیں آپ ءَ دور بدار انت۔ تانکہ آ چرے ناجوڑی ءَ بہ رکھنت۔
 آئی ناجوڑ لہتیں جنیادم ءُ لہتیں مرد اتنت۔ کہ وھدے آ ڈاکٹر ایلن ءِ آیگ ءَ سئی بوت انت۔ تو ھر روچ پہ وتی دارو ءُ درمان ءَ ملا بند ءِ میتگ ءَ گرّ ءِ درمانجاہ ءَ اھت انت۔ ءُ پدا ایلنؔ آیاں درمانجاہ ءِ کاپر ءِ دراجیں بنچانی سر ءَ نادینت ءُ پدا یک یک ءَ توار کُرت۔ کہ وت آ ھسپتال ءِ مزنیں دروازگ ءَ آ دیم ءَ تہ ءَ نندوک۔ آئیوکیں ناجوڑاں جست ءُ سرپد کنان آیانی ٹپ ءُ گرّاں ششت۔ ءُ اِنکس آرام ءِ سر ءَ کار کُرت۔ چشکہ ھر ٹپّ آئی وتی ٹپ بہ بیت۔
 آ گرّ زدگیں ٹپ ءُ ریش دست ءُ پاداں بُرز کُرت۔ ءُ گوں آپ ءَ ششت کہ اے آپ ءِ تہ ءَ آ آئیوڈین۔ ڈیٹول یا دگہ درمان ءِ پڑی مان کُرت۔ کہ دراھیں ھسپتال چہ ھمے بوت۔ الانی ءَ آرود بوت۔ کہ درمان جاہ ءِ ماڑی ءِ تہ ءَ ھر چیز اِنکس ساف ءُ بْرکشان درا بوت۔ کہ ایشی تہ ءَ توار پرشت ءُ مردم ءِ گوشانی تہ ءَ پدوپد اھت ءُ اد ءَ آئیوکیں ناجوڑاں یک نوکیں مارشتے زُرت ءُ ایلنؔ ءَ کار کنان دیست کہ آ یک پنمبگ ءِ موٹر ءَ زُرت۔ ٹپاں ساف کُرت۔ ءُ پنمبگ ءِ ھمے کارمرز بئوکیں موٹر ءَ یک بالٹین ءِ تہ ءَ دور دات کہ چشیں بالٹین ءُ ھورکیں ٹین ھر جاہ درا بوت انت۔ تانکہ کسے چیزے مہ شان اِیت۔ ءُ کد ءُ کتریں چیزاں ھمے ھورکین ٹینانی تہ ءَ دور بہ دنت۔ کہ ھر سوب ءَ یک مردمے روپانک جنان ایشاں چست کُرت۔ بُرت۔
 ورنائیں ڈاکٹر ءُ نرس آئی دست کُمک اتنت۔ کہ مزنیں دنگانی تہ ءَ دارو ءُ درمان سیاھیاں مان کُرت انت۔ ءُ آیانی سر ءَ کارکے جت انت۔ کہ بازیں چشیں زنڈ ءُ دراجیں دنگ ءُ بوت۔ ل یک میز ءِ سر ءَ ایر گندگ بوت انت۔
 ڈنی کاپر ءَ جہل چار مکنڈڈاکٹر ایلن پھل ءُ سبزیں کاہ کشتگ اَت۔ کہ ایشانی چارگ ءَ چہ مردم ءِ دل بُرز بوت۔ ءُ آ یک وشی یے مار اِت۔
 وھدے مہناز گوں وتی ماس ءُ پِس ءَ ھما روچی ملا بند ءِ گرّ ءِ درمانجاہ ءَ اھت۔ گُڑا ورنائیں ڈاکٹر آیاں درمان جاہ ءِ مزنیں دروازگ ءِ بن ءَ وش اھت کُرت۔ ءُ تہ ءَ بُرت کہ اد ءَ ڈاکٹر ایلن دراجیں ماڑی ءِ بُن ءَ یک میزے ءِ پشت ءَ نندوک اَت۔ ءُ آ ء پُشت ءَ الماری ایر اتنت۔ کہ آیانی تہ ءَ درمان ایر اتنت۔ ءُ ماڑی ءِ تہ ءَ کتبی نیمگ ءَ چار پنچ آھنی ئیں تہت ایر اتنت۔ کہ آیانی سر ءَ چار پنچ گرّ زدگیں ناجوڑ تچک اتنت۔ کہ آیانی پاد ءُ دستاں اسپتیں پٹی بندوک اتنت۔ کہ نوں یک یک ءَ ڈاکٹر ایلن آیاں توار کنان ءُ چار اِت۔
 وھدے مہمان گوں ورنائیں ڈاکٹر ءَ تہ ءَ پُترت انت۔ تو ڈاکٹر ایلن ءِ سبزیں چم بُرزبوت انت۔ چشکہ اے اناگتیں مہمان بہ بنت۔
ھما دمان ءَ یک نیم عمریں زالکارے ءِ راستیں پاد ءَ گرّ گپتگ اَت۔ ءُ ڈاکٹر ایلن گوں وتی نازرک ءُ دراجیں ھوران اے ناجوڑ ءِ پاد ءَ یک کسانیں اسٹول ءِ سر ءَ ایر کُرتگ اَت۔ ءُ ایشرا پہ ھورتی چاران اَت۔
 ورنائیں ڈاکٹر سے کرشی اچ اداں ءُ اچ اُداں در کُرت۔ ءُ میز ءِ یک کنڈی ءَ ایر کُرت۔ ءُ ڈاکٹر ایلن گوں وتی کرنچیں بلے روشنیں دیم ءَ مہماناں وش اھتک کُرت۔ ءُ بُن ءَ پہ نندگ ءَ پرمات۔
 ءُ ورنائیں ڈاکٹر انگریزی ءِ تہ ءَ گپ جنان بوت۔ کہ ایش منی مہمان انت۔ ءُ پر تئی پجاروکی ءُ وش آمد ءَ اھتگ انت۔
 ءُ ڈاکٹر ایلن گوں وتی سافیں ھندوستانی لیوس ءَ مہماناں وش اھتک کُرت۔ ءُ بشکھندگ بوت۔ ءُ پدا پہل کُرت۔ کہ آ وتی ناجوڑ ءَ بچار اِیت۔ گُڑا گوں آیاں گپ جنت۔ میر مُراد جان ھما روچی پاگے بستگ اَت۔ ءُ آ وش درا بوت۔ ءُ آئی جنین ھم وش درا بوت۔ چی ءَ کہ مہناز ھم وش اَت۔
ورنائیں ڈاکٹر پہ مہماناں آپ آورت ءُ ایر کُرت۔
مہناز ورنائیں ڈاکٹر ءَ چاران بوت۔ ءُ ورنائیں ڈاکٹر آئرا چاران بوت۔ وھدیکہ میر مُراد جان ءُ در بی بی ڈاکٹر ایلن ءَ چاران بوت۔ کہ آ باز پہ ھورتی ءَ وتی ناجوڑ ءِ پادگ ءِ کہنگیں پٹی ءَ پچ کنان بوت۔ ءُ کہنگیں پٹی ءَ دور کنان آ پادگ ءَ پہ پاھاز جہل اسٹول ءَ ایر کُرت۔ کہ ناجوڑ ءِ ریش گیشتر ھازگ ھازگ درا بوت انت۔ کہ مردم ءِ جان ءِ سیم سیم بوت۔ کہ میر مُراد جان ءُ در بی بی ھمیشرا ءَ مارشت کنان بوت۔
 ءُ پدا ڈاکٹرایلن ورنائیں ڈاکٹر ءِ نیمگ ءَ وتی چک ءَ پروشان آئرا پہ آئی نام ءَ توار کنان گْوشت۔ ڈاکٹر دیدگ۔ تو من ءَ نوکیں پٹی یے دات کن ئے۔
 ءُ مہناز اِشکُت کہ ورنائیں ڈاکٹر ءِ نام دیدگؔ انت۔ ءُ آ بشکھندگ بوت۔ چشکہ آئرا ورنائیں ڈاکٹر ءِ بارو ءَ یک مزنیں رازے ھبر بہ بیت۔
 ڈاکٹر دیدگ وتی چک ءَ پروشان الماریانی نیمگ ءَ وت ءَ تچک کُرت۔ ءُ الماری ءَ پچ کنان اچ اداں پٹی یے در کُرت۔ ءُ ڈاکٹر ایلن ءِ دست ءَ دات۔ ڈاکٹر الین پٹی ءَ راچہ دیدگ ءِ دستاں دست گران سک وش بوت۔ ءُ آئی منت وار بوت۔
 پدا آ نوکیں پٹی ءَ وتی دیم ءَ میز ءِ سر ءَ ایر کُرت۔ ءُ ورنائیں نرس کہ ڈاکٹر ءِ دیدگ ءِ پُشت ءَ گوں وتی اسپیتیں پُچاں ءُ اسپیتیں کلا ءَ اوشتوک اَت۔ ڈاکٹر ایلن ءِ چم برائی کپت انت۔ ءُ آ نرس ءِ نام ءَ گران گْوشت۔ مستورہ۔ تو من ءَ ھما مزنیں تاس ءَ دات کن ئے۔ ءُ ساف آپ ھم۔ تانکہ من اے ناجوڑ ءِ ریش ءَ بشودآں۔
نرس مستورہ پہ مزنیں تاس ءُ کاشی ءَ انگر آنگرچاران بوت۔ ءُ پدا پہ کاشی ءِ شوھاز ءَ رادگ بوت۔ کہ اے درنیام ءَ ڈاکٹر ایلن وتی دلگوش ءَ گوں مہماناں کُرت۔ وھدیکہ آئی نیام عمریں زالکار کہ آئی پونز چہ ھر دوہ نیمگاں پلوک جنوک اَت۔ ءُ اچ آئی جر ءُ پشکاں پدّر بوت۔ کہ آ یک گریبیں جین آدمے اَت۔ کہ وتی پادگ ءَ اسٹول ءِ سر ءَ تچک ایر کُرتگ اَت۔ ءُ وت کرشی ءَ نندوک اَت۔ کہ نوں ڈاکٹر ءِ مہماناں چاران بوت۔ ءُ ڈاکٹر گوں میر مُراد جان ءَ گپی ءُ ھبری بوت۔
میر مُراد جان گوں پرنگیاں بوتگ اَت۔ پمیشا آ وتی گپ ءَ چنڈیں انگریزی ءِ تہ ءَ گوں ڈاکٹر ایلن ءَ گپ جنان۔ آئی ستاہ ءَ کنان بوت۔ کہ ایش پرایاں مزنیں وش بہتی یے اَت۔ کہ ڈاکٹر ایلن پیمیں ڈاکٹر چہ وتی مُلک ءَ دور اد ءَ اے ویرانگ ءُ پسماندگیں ھند ءَ گرّ ءِ ناجوڑی ءِ علاج ءَ کنان اَت۔ کہ اچ ایشی گیش دنیا ءِ تہ ءَ دگہ چے ھمدردی بوت۔ کُرت۔
 ءُ ڈاکٹر میر مُراد جان ءِ گپانی سر ءَ آئی منت وار بوت۔ ءُ پدا میر مرا دجان وتی جنین ءُ وتی جنک مہناز ءِ پجاروکی ءَ کنان بوت۔ کہ ایش آئی جنین انت۔ ءُ ایش آئی جنک مہناز انت۔ کہ پہ ڈاکٹر ایلن ءُ آئی ھسپتال ءِ چارگ ءَ اینکس ھُب ءُ ھدوناک اَت۔ کہ مروچی آ مہناز ءِ گْوشگ ءِ سر ءَ اد ءَ اھتگ۔
 ءُ ادا مروچی آیانی وار اے مارشت بوتگ اَت۔ کہ زند ءِ بازیں درد ءُ بازیں ڈکھ اتنت۔ بلے گوں اے بازیں ڈکھ ءُ بازیں درداں ھور تنے وھدی ھنچشیں مردم ھست اتنت۔ کہ آ وتی زند ءَ پہ ایدگراں ندر کنگ ءِ مارشت ءُ مارگ داشت۔
 ورنائیں ڈاکٹر مہناز ءَ چار اِت۔ ءُ بشکھندگ بوت۔ کہ آئرا ھبر بوتگ اَت۔ کہ مہناز ءِ نام ستارہ نہ انت۔ بلکنا مہناز انت۔ ءُ مہناز وتی پِس ءِ وتی نام ءِ گرگ ءِ سر ءَ وشی ھم بوت۔ بلے ارمان بوت۔ کہ ڈاکٹر دیدگ ءِ دیم ءَ آئی یک دگہ رازے درا بوت۔ ءُ بریشی وش ھم بوت۔
مہناز نہ زانت کہ چہ ڈاکٹر ایلن ءَ چے جست بہ کنت۔ چی ءَ کہ آ چہ ڈاکٹر ایلن ءِ انسان دوستی ءَ سک متاثر بوتگ اَت۔
 ءُ پدا آ ڈاکٹر دیدگ ءَ گْوشت۔ کہ ڈاکٹر ایلن ءَ ھال بہ دنت۔ کہ آیعنے مہناز گوں آئی کار کنگ لوٹ اِیت۔ نرسے بوگ لوٹ اِیت۔ ءُ انسانیت ءِ خدمت کنگ لوٹ اِیت۔
ڈاکٹر ایلن مہناز ءِ چمانی برکش ءَ چاران گْوشت۔
 پمن اچ ایشی گیش دگہ وشی یے چے بوت کنت۔ کہ کسے نرسے بہ بیت۔ ءُ وتی جند ءِ مردمانی دست کُمک بہ بیت۔
 ءُ مہناز گوں ڈاکٹر دیدگ ءَ دلگوش بوان بوت۔
 تو ڈاکٹر ءَ ھال بدئے کہ آ اے کار ءَ بگیر چہ مزدی ءَ کنت۔ ایوک ءَ پہ انسانیت ءِ ھذمت ءِ جوزگ ءَ۔
ڈاکٹر دیدگ ڈاکٹر ایلن ءَ ھال دات تو آئی سبزیں چمانی بْرکش تیز بوت۔ ءُ آ گْوشت۔
 من ءَ وشی بیت۔
 ءُ ڈاکٹر دیدگ مہناز ءِ ھمے ھُب ءُ ھدوناکی ءِ سر ءَ چشکہ وش بوت۔ میر مُراد جان کمیں دگہ ڈول ءَ بوت۔ چی ءَ کہ آیانی نسل ءُ قوم ءِ تہ ءَ کسے تنے وھدی نرس نہ بوتگ اَت۔ کہ نرس ءُ اُستاد بوگ ءَ آ پہ وت میار زانت انت۔ بلے مہناز ءِ وتی جاورانی تہ ءَ میر مُراد جان ھیال کنان بوت۔ کہ اگاں مہناز نرسی ءِ تہ ءَ وش بیت۔ گُڑا اچ ایشی گیش وشیں ھبر چے بوت۔ چی ءَ کہ آئرا مہناز ءِ وشی بکار اتنت۔
پمیشا آ بشکھندگ مہناز ءَ چاران گْوشت۔ تو نرسے بئے۔
 ھو بابا بچار۔ اے ڈاکٹر وتی ڈگار ءَ اِشتگ ءُ نرسے بوتگ۔ گُڑا ما وتی مردماں ھذمت وت کُرت۔ نہ کن آں۔ اگاں یک جنین آدمے چہ ڈن ءَ کیت ءُ مئے ٹپ ءُ ریشاں شوداِیت۔ گُڑا چے ما وتی جند ءِ ٹپ ءُ ریشاں ششت نہ کن آں۔
 ءُ پدا نرس مستورہ مزنیں تاس ءُ کاشی ءَ آورت۔ کہ ھمے کاشی ءِ آپانی تہ ءَ ڈاکٹر ایلن وتی ناجوڑ ءِ پاداں ایر کنان یک سافیں پنمبگ ءِ تہ ءَ ناجوڑیں زالکار ءِ ٹپّ ءُ ریشاں کرار کرار ساف کنان بوت۔ تانکہ آ پدّرد مہ بیت۔
 ءُ نہ زان آں پرچے مہناز ءِ چم ارسی بوت انت۔ ءُ ڈاکٹر ایلن ءُ دیدگ ھر دو اے ارساں وتی وتی پیم ءَ کچ ءُ کیل کنان بوت انت۔
 ءُ پدا آ چہ ڈاکٹر ایلنؔ ءِ کشک ءُ کنک ءَ پاد اھت انت۔ ءُ ڈاکٹر دیدگ آیاں گْوازینت۔ ءُ وھدے آ چہ گرّ ءِ درمان جاہ ءِ کمپان ءَ در کپت انت۔ تو میر مُراد جان چہ وتہ جنک مہناز ءَ جست کُرت۔
 اے ورنائیں ڈاکٹر دیدگ کئے انت۔ من ءَ ھنچش ھبر کپت۔ چشکہ اے ورنا ءَ من جاھے ءَ دیستگ۔
 ءُ مہناز وتی پِس ءِ ناگتیں جست ءِ سر ءَ ھچ نہ گْوشت۔ ءُ ھما شپ ءَ آ ھیال کنان بوت۔ کہ آخر آئی پِس ءَ اچ آئی اے جست ءَ پرچے کُرتگ اَت۔
 ءُ پدا آ وتی نرس ءِ بوگ ءَ ھُب ءُ ھدوناکی ءَ چہ ڈاکٹر دیدگ ءَ نزینک بوگ ءِ وابانی سر ءَ پکر جنان بوت۔ بلے ڈاکٹرایلن ءِ انسان گری ھم آئرا کم متاثر نہ کُرتگ اَت۔ کہ اے دراھیں واب۔ واھگ ءُ ھُب ءُ اُمیت گڈ ءُ وڈ بوان آئرا وتی زند ءِ یک نوکیں کشک ءُ راہ ءِ نیمگ ءَ دربران اتنت۔ کہ وت مہناز نزانت کہ آ کُجا روگ ءَ انت۔
مزار وتی پِس ءُ ماس ءُ براس شیہک ءَ چہ موکل گران شال ءِ دمَگ ءَ دیم کُرت۔ آنکہ چہ کالج ءِ پچ بوگ ءَ یک ماھے پشت کپتگ اَت۔ بلے شال ءِ تہ ءَ ورنا وانندہ گل ءِ اولی کونسل سیشن اڈ دَیگ ی اَت۔ کہ ایشی تہ ءَ گل ءِ نوکیں دستورے ٹاھینگی اَت۔ کہ تنے وھدی ویش وانوکیں ورنایانی یک گڑپ ءُ مُچی یے اَت۔ کہ نوں ایشرا نوکیں گزر ءُ لوٹاں یک شون ءُ یک کشک ءُ راھے دیگی اَت۔ ءُ ایشرا دراھیں بلوچ وانندگانی یک گلے ٹاھینگی اَت۔ کہ ایش ایوک ءَ یک شار ءِ یک ھندی ءِ نمائندگ نہ اَت۔ بلکنا ھر چنت کہ ایشی تہ ءَ وانوک ورنا اتنت۔ ءُ آیانی نند ءُ نیاد چہ جائیکہ ھر کُجا اَت۔ گُڑا آ ایشی ممبر بوت۔ کُرت انت۔
 بزاں وانندہ گل ءِ یک ساھگے ءُ یک ھیال ءُ پکرے کہ کراچی ءَ جوڑ بوتگ اَت۔ نوں شال ءِ کوچگ ءَ ایش یک حقیقتے جوڑ بوتگ اَت۔ یک دْرچکے بوتگ اَت۔ ءُ ایش نوں کرار کرار مزن بوان اَت۔
 دومی نیمگ ءَ واجہ کار بیرم ءُ بوھیر ءِ جُہد ءُ کوشستاں پدا لاھور ءَ چپ دستیں دراھیں سیاسی پارٹیانی یک مزنیں مُچی یے اڈ دَیگ بوتگ اَت۔ کہ ایشی تہ ءَ شال۔ کراچی۔ پشاور۔ لاھور ءُ ڈھاکہ ءِ سیاسی سروک ھم بہر زُرتگ اَت۔ ءُ ایدگہ دراھیں پارٹی کہ ایشی تہ ءَ نیشنل پارٹی۔ ءُ اُستمان ھم ھوار اتنت۔ پہ یک نوکیں پارٹی یعنے نیشنل السی پارٹی ءِ حق ءَ ووٹ داتگ اَت۔ ءُ چہ پنجابی۔ سندھی۔ بنگالی۔ پشتون ءُ بلوچانی ھوار سواری ءَ پد یک نوکیں پارٹی یے وجود ءِ تہ ءَ اھتگ اَت۔ کہ ایش پہ چپ دستیں مردمانی ھاتر ءَ یک مزنیں اُمیتے اَت۔ کہ آ اے مُلک ءِ تہ ءَ سوشلزم۔ جمہوریت۔ ءُ لبرل اِزم ءِ ھامی ءُ پُشت وان اتنت۔ ؛؛؛؛
 ورنا وانندہ گل ءِ ساڑی بوگ چشکہ جاورانی یک منطقی ئیں پادرہے اَت۔ کہ گوں وانگ ءُ زانت ءُ علم ءَ نوکیں ھیال چست بوان اتنت۔ چہ جائیکہ ایش تعلیم ءِ پڑ ءَ بوتیں۔ کہ راج ءُ چاگرد ءِ پڑ ءَ کہ اقتساد ءُ علم ءُ ہنر ءِ پڑ ءَ بوتیں۔ کہ نوں اد ءَ نوکیں روچے ٹک دیان اَت۔ ءُ یک نوکیں بنداتے سر زوران اَت۔ کہ اے ھند ءُ علاقہ ایران ءُ ہندوستان ءُ اوگانستان ءِ درنیام ءَ یک کہنگیں دور ءِ تہ ءَ زندگ بوتگ اَت۔ کہ نوں اے دور بدل بوان اَت۔ چشکہ وھد پہ واب گندگ ءَ وتی پالو ءَ بدل کُرتگ اَت۔ یا چشکہ چمگ ءِ آپ زگاں بوتگ اَت۔
 ءُ مزان وتی پِس ءِ دیم ءِ کرنچ ءُ زہرگ ءَ ابید وانندہ گل ءِ آئیوکیں کونسل سیشن ءِ تہ ءَ پہ سوگئی ءُ سرجمی بہر گرگ لوٹ اِت۔ چشکہ آ پیدا پمشا بوتگ اَت۔ کہ آ اے راجدپتری زمانگ سازیں موسمانی یک بہرے جوڑ بوگ لوٹ اِت۔ چشکہ آ پیدا پہ ھمے روچاں بوتگ اَت۔
 پرنس روڈ ءَ کالج ہاسٹل ءِ ڈاریٹری ءِ تہ ءَ مزار گوں وتی یک دگہ سنگتے بلال ؔ وتاک اَت۔ کہ اد ءَ کدی کدی مزار وت ءَ را باز تنک ءُ بیزار ھیال کُرت۔ ءُ آئرا وتی لوگ ءُ میتگ ءِ دراج ءُ کشادگ ءُ پراھیں ھویلی یات آیان بوت۔ کہ اد ءَ جاگہ ھم تنک اَت۔ ءُ چیر ھم آئی تب ءِ ڈول ءَ نہ اتنت۔ کہ اد ءَ ھر کس پہ وتی جند ءِ وجود ءِ ھاتر ءَ چشکہ یک جنگے کنان اَت۔ ءُ مزار وت ءَ را چشکہ اے جنگ ءِ تہ ءَ اِنکس زور آور ھیال کنان نہ اَت۔
 بلے وتی دراھیں نزوری ءُ وتی ھُب ءُ واھگاں دل ءَ بران آ گوں سیاست ءَ گیشتر نزینک بوتگ اَت۔ چہ جائیکہ ایش خان میر احمد یار خان ءِ گرپتاری بہ بیت۔ یا کہ شازادگ میر حمل ءِ یاگی گری یا کہ نوروز خان ءِ بگاوت بہ بیت۔ یا کہ بامن ءِ وتی پِس ءِ پیسلہاں نہ منّگ بہ بیت۔ کہ بوھیر ءُ بیرم ءِ سیاست بہ بیت۔ یا کہ دنیا ءِ تہ ءَ سوشلزم ءِ زرمبشت ءُ قومانی وتی آزاتی ءِ جُہد بہ بیت۔ آئرا اے دراھیں چیز ھنچش وتی نیمگ ءَ چکان اتنت۔ چشکہ آ ایشانی تہ ءَ یک کارستے بوگ لوٹ اِت۔
 چی گویرا۔ فیڈل کاسترو۔ لینن۔ مارکس۔ اینگلز۔ ہو چی منہ۔ نہرو۔ آئی دلپسندیں سیاسی سروک اتنت۔ کہ وتی اسکول ءِ زمانگ ءَ بلکنا آئی دگہ ھیرو اتنت۔ بلے نوں چٹ نوکیں مردم آئی ھیرو جوڑ بوتگ اتنت۔ کہ آ ایشانی سر ءَ پہر بست۔ ءُ ھمیشانی تہ ءَ زندگ بوگ لوٹ اِت۔
 بلے آ چشکہ زانت کہ باز چیز اچ آئی وس ءُ واک ءَ باز بُرز اتنت۔ کہ آ اود ءَ سر بوت نہ کُرت۔ کہ آ ایوک ءَ ایشانی واب ءَ دیست کُرت۔ ءُ اے واب اسل ءَ مزار ءَ گیشتر دست اتنت۔ کہ آ ھمے وابانی تہ ءَ وتی دراھیں زند ءَ گوازینگ لوٹ اِت۔ وھدیکہ آ مار اِت۔ ءُ مارشت کُرت۔ کہ آئی چارمکنڈ آئی سنگت ءُ ساتھی ءُ دوست آنکہ واب دیست انت۔ بلے آیانی واب ڈلگ ڈلگ۔ ٹھوس ٹھوس ءُ چو سنگے ءَ سک اتنت۔ کہ وتی جند ءِ واباں آ نازرک سُبک سُبک چو گوات ءَ۔ چو ارواھ ءَ ھیال کُرت۔ کہ آ چو جمبرانی شینکاں بے زیک۔ ڈل ءُ پٹ ءُ میدانانی سر ءَ بال کنان درا بوت انت۔ آئرا چہ بندات ءَ وتی ءُ ایدگرانی وابانی تہ ءَ ھمے پرک مارشت بوت۔
 سرلٹ ءِ سر ءَ شازادگ حمل ءِ تیر ءُ تپنک کاری ءِ ھال ڈولے نہ ڈلے بہ شال ءَ رست انت۔ ءُ دومی نیمگ ءَ جھالاوان ءِ کوھانی تہ ءَ سردار نوروز خان ءِ جنگ ءُ مڑا ءِ ھال ھم آیان بوت انت۔ کہ ایش کالج ءِ تہ ءَ وانندہ گل ءِ ورنایاں پہ چشکہ یک مزنیں حُب ءُ واھگے اتنت۔ کہ آ وتی ھمے وابانی تہ ءَ وتی جند ءِ زند ءَ یک معنا ءُ متلبے دَیگ لوٹ اِت۔ آنکہ اے معنا ءُ اے متلب بلکنا باز تہار۔ باز گبّ ءُ گرزی اَت۔ بلے انگت ءَ ایشی تہ ءَ یک ھُب ءُ ھدوناکی یے۔ یک اُمیت ءُ واھگے ءُ یک عمل ءُ ھرکتے درا بوت۔ کہ ایش ھمروچیگیں زند ءِ تہ ءَ بلکنا اِنکس پدّر ءُ پیداور نہ اَت۔ کہ باز رنداں مزار ءَ وتی ھمروچیگیں زند باز ھشک ءُ بے معنا تور اِت۔ بلے خان ءِ گرپتاری ءُ بندی گری۔ شازادگ حمل ءِ یاگی گری۔ ءُ سردار نوروز خان ءِ جنگ ءُ مڑا واب نہ اتنت۔ بلکنا حقیقت ءُ راستی اتنت۔ ءُ آیانی چمانی دیم ءَ بوگ ءَ اتنت۔ پمیشا تو ھر کس وت ءَ را ھمے عکسانی تہ ءَ گندگ ءُ چارگ ءُ پیداور کنگ لوٹ اِت۔ ءُ میر مزار وت ءَ را چیر واب گندوکاں یکے ھیال کُرت۔
 شال ءِ بازار بروس روڈ ءِ برکش ءُ بلشک ءُ رنگ ءُ بوانی تہ ءَ آ مُدام وتی دیگر ءُ شاماں گْوازینت۔ ءُ وتی مُلک ءُ میتگ وتی۔ کالج۔ وتی ورنائی ءُ وتی وانگ ءُ زانت ءِ بارو ءَ واب گندان آ وت ءَ مستر ءُ مزنیں واباں گرہن دَیگ لوٹ اِت۔ ءُ بندگ لوٹ اِت۔ اگاں کہ آئی وس ءُ واک بوتیں۔ گُڑا آ چرے واباں ھم دیمی بگْوستیں۔
 بروس روڈ ءِ مزنیں ہوٹل کہ آ مُدام ھمودان چاہ وارت انت۔ یک ایرانی مردی ءِ ہوٹل اَت۔ کہ ایرانی ھما کہنگیں زرتشتی مذہب ءِ مردم اتنت۔ کہ آ چہ ایدگہ رائج الوقت مذہبانی تُرس ءَ ایران ءَ یلہ داتگ اَت۔ ءُ ہندوستان ءِ نیمگ ءَ دراھتگ اَت۔ کہ اچ آیاں بازیں زرتشتی بلوچستان ءِ بنجاہ شال ءَ آبات بوتگ اَت۔ تہ اد ءَ آیانی یک عبادے جاھے اَت۔ ءُ شال ءِ مردم آیاں آتش پرست ھیال کُرت انت۔ ءُ نہ زان آں پرچے میر مزار ءَ بنی آدم ءِ زند ءِ ھمے تک ءُ پہنات باز عجیب تور اِت۔ کہ آ چہ روچ ءُ ماہ ءِ سجدہ گری ءَ بگر تانکہ آس ءُ آچ ءِ سجدہ گری ءَ دراھیں سرگوستاں چہ گْوستگ اَت۔ بلے انگت ءَ چشکہ آئی ارواھ ءَ یک ایمنی ءُ سوگئی ءُ دلجمی یے نسیب نہ بوتگ اَت۔ آنکہ آئی یک ءُ ایوکیں ھدا ءِ ھیال ھم نوں ایدگہ دراھیں بازیں ھدایانی ھیال ءُ تسور ءَ پد دور داتگ اَت۔ کہ نوں ایوک ءَ یا دنیا ءِ تہ ءَ یکیں ھدا ءِ تسور موجود ءُ ساڑی اَت۔ یا کہ ھچ ھدا ءِ ھیال ءُ عکسے ھم ساڑی نہ اَت۔ چی ءَ کہ بنی آدم چہ وتی سالانی سال ءُ قرنانی قرن پند ءُ مزلاں پد چہ ھدا ءِ منکری ءِ سرگْوست ءَ ھم گْوستگ اَت۔ گُڑا انگت ءَ آ چی ءَ پہ آچ ءَ سجدہ کُرت۔ چے انگت ءَ آدم زات ءَ باور نہ اَت۔ کہ ھدا یکے۔ انگت ءَ آئرا ھدا ءِ نابُوگ ءِ باور نہ اَت۔ تہ وتی دراھیں سائنسی علم ءُ ہنر ءَ پد آ ھدا ءَ چو پہ گپتار ءِ نطشے۔ کُشتگ اَت۔
 بلے اچ ایشی ابید آئرا انگت یک ھدایے بکار اَت۔ تانکہ آئی دل ءِ تلوسگ ءُ تُرسانی دیم ءَ پرائی دلبڈی یے جوڑ بہ بیت۔
 ءُ ھمے سبب ءَ بلکنا اے آتش پرست آچ ءَ چشکہ وتی ھدا ھیال کنان بوتگ اَت۔ چی ءَ کہ چہ آچ ءَ چہ گرمائشت ءُ۔ چہ تپد ءُ لوار ءَ زند پیداک ءُ پیداور اَت۔ کہ گُڈّ سر ءَ اے زند ءَ یک وارے پدا آچ ءِ تہ ءَ۔ یا کہ ھما ازلی تپد ءُ گرمائشت ءِ لمبوکیں زراب ءِ بہر بوگی اَت۔ کہ اے ھمے لمبوکیں آچ زند اَت۔ ھمے لمبوکیں زراب زند ءِ سرچمگ اَت۔ کہ زند وت یک آسے اَت۔ کہ چہ آس ءَ بنا بوت۔ ءُ آس ءِ تہ ءَ مان کپت۔
 اوّل آس۔ آخر آس۔
 مزار کدی کدی وتی دماغ ءُ پکرانی پُشت ءَ پاد آئیوکیں ھمے جست ءُ پدانی سر ءَ پکر جنان بوت۔ کہ چہ سیاست ءَ رند چشکہ مذہب ءِ بُن ءُ چمگاں سر بوگ آئی زند ءِ یک دگہ اُمیت ءُ واھگ ءُ لوٹے اَت۔ کہ آ نوں زند ءِ دراھیں سرگْوستاں چہ سرسٹ کنان روان اَت۔ کہ تنے وھدی چشکہ آ ھچ جاہ ءُ ھچ کشکے ءَ دارگ نہ لوٹ اِت۔ ءُ مُدام روگ لوٹ اِت۔
 ءُ ایرانی ہوٹل پیام چشکہ سیاست۔ مذہب۔ فلسفہ ءُ دود ربیدگی باث ءُ باثانی یک بُن ءُ بُنجاھے جوڑ بوتگ اَت۔ کہ اد ءَ ھر مردم وتی دل ءَ ھورک کُرت۔ ءُ در کپت۔ کہ آئی مالک وتی زنڈ ءُ ٹوھیں لاپ ءَ مُشان وتی سہر ءِ دنتاناں مردماں پیش داران گوں ھر کس ءَ بشکھندگ درا بوت۔ کہ نوں آئی نیام سر ءِ مود کپتگ اتنت۔ ءُ آئی مڈول برئشک دیان اَت۔ آ سردی ءَ ٹائی ءُ سوٹ اَت۔ ءُ آئی کیتو ءَ یک آبریشمی دستمالے چو گلاب ءِ پُھل ءَ جنوک اَت۔ ءُ اچ آئی بدن ءَ مُدام وشبوانی بٗو اَت۔
 آئی کسانیں چم ءُ زنڈیں لُنٹ ءُ سبریں کلاگر۔ ءَ چو قندھای انار ءَ سہریں رنگ ءَ کس بچارتیں تو آئرا عیسئیانی پادری یے ھیال کنان بوت۔ بلے آ ایرانی زرتشتی یے اَت۔ ءُ آ لوٹ اِت۔ کہ وتی مذہبی عقیدگاں تالاں بہ کنت۔ کہ باز مردماں آ وتی مذہب ءِ کتاباں ھم دات وھدے آئرا تسلا بوتیں۔ کہ آئی وانوک ءُ وانندگہ سنجیدگ ءُ ماخولیں مردم اتنت۔ چی ءَ کہ وتی عقیدگ ءِ پرچار ءَ آ باز پہ سوگئی ءُ پہ ھبرداری دیم ءَ بُرت کہ آئی ھمے رازداریں تبلیغ ءِ سبب ءَ باز مردم آئرا پہکیں بچہ بازے ھیال کُرت انت۔ کہ آئی ایدیم آ دیم مُدام ورنائیں چوکّیں بچک درا بوت انت۔ کہ وت آئی وتی کہول ءِ ایرانی بچ ءُ بچک ءُ ورنا کہ آئی میز ءِ بُن ءَ اوشتوک گوں آئی گپ ءُ دیوان کنان بوت انت۔ باز یبا ءُ نمادار درا بوت انت۔ کہ ایشانی نیام ءَ وتی کائونٹر ءِ پُشت ءَ اوشتوک واجہ کار منّو چہر۔ کھندان بشکھندگ بوان وتی سہر ءِ دنتاناں پیش داران چہ میز ءَ جہل کسان کسانیں تاسانی تہ ءَ چاندی ءِ کلداراں گوں لیب کنان آ گوں ھمے ورنایاں گپ ءُ تران کنان بوت۔ ءُ کدی کدی ٹاک کھنداِت۔ کہ ہوٹل ءِ تہ ءَ نندوکیں مردم ھمانگر دلگوش بوت انت۔
 ءُ مہلوک آئی گوں ورنایاں باث ءُ تران ءُ دیوان ءَ بلکنا ردیں معنایے دیان اتنت۔ کہ آ بچہ بازے اَت۔ مزار پکر جنان بوت۔ ءُ آ وت ءَ را چہ منوچہر ءَ دور داشت۔ آئی سنگ بلال آئرا ھال داتگ اَت۔ کہ ایرانی مالک ءِ نام منو چہر انت۔ ءُ آ بچہ بازے۔
 آنکہ چہ بلال ءَ آ اِشکُتگ اَت۔ کہ منو چہر آتش پرستے ءُ آ وتی عقیدگ ءِ تبلیغ ءَ ھم کُرت۔ ءُ وتی ہوٹل ءِ واپار ءَ ھم دیم ءَ بران اَت۔
 ءُ مزارلوٹ اِت۔ کہ چہ منو چہر ءَ وت ءَ را نزینک بہ کنت۔ تانکہ گوں آئی ھبری ھالی بہ بیت۔ ءُ آئرا چہ بندات ءَ ایدگرانی دل ءَ پُترگ ءُ آیانی گپّاں اِشکنگ دوست اَت۔ کہ آ ایوک ءَ وتی ذات ءِ تہ ءَ وش بوگ نہ لوٹ اِت۔ بلکنا آ چہ ایدگراں نزینک بوگ لوٹ اِت۔ ایدگراں زانگ لوٹ اِت۔ ءُ ایدگرانی گم ءُ وشیانی بہر جوڑ بوگ لوٹ اِت۔ کہ آئرا وتی دل ءِ بُن ءَ یک تہاریں کنڈے ءَ اے مارشت سک تور اِت۔ کہ آخر ھدا۔ مذہب۔ بہشت ءُ دوزھہ ءِ بارو ءَ ایدگہ مردمانی پکرے چے اتنت۔ ءُ چون اتنت۔
 بلے آ چہ منو چہر نزینک بوگ ءَ تُرس اِت۔ پرچا کہ مزار وتی ورنائی ءِ تہ ءَ یک وشیں رنگ ءُ دروشمے داشت کہ آ بازیں وھداں ورناہانی نیمگ ءَ دلگوش بوت۔ ءُ پدا آ وت ءَ چرے واھگاں دارگ ءِ جُہد کُرت۔ ءُ وت ءَ را ملامت کُرت۔ کہ آخر آئی تہ ءَ اے ڈولیں ھیال پرچے ودی بنت۔ کہ آ وت ءَ را چہ ایدگہ ورنائیں بچکاں نزینک ھیال کُرت۔ یا کہ آئی تہ ءَ یک واھگے سرچست کُرت۔ کہ آ ایشرا یک نامے دات نہ کُرت۔ بلے واھگ ءِ تہ ءَ یک تھامے آئرا چہ ڈگار ءَ بُرز کُرت۔ چشکہ چہ وتی جند ءِ جنس ءَ نزینک بوگ ءِ تہ ءَ۔ بلکنا آ وتی جند ءِ بدن ءَ در کپان یک دگہ بدن ءِ تہ ءَ پُترت۔ یا کہ ایدگہ آئی بدن ءَ چہ نزینک بوت۔ کہ ھمے مارشت آئرا وش کُرت۔ ءُ آ مُدام وتی عمر ءَ چہ وت ءَ مستریں ورنایاں نزینک بوگ ءِ کوشست نہ کُرت۔ چشکہ اگاں آ اچ آیان نزینک بوت۔ گُڑا چو بزاں کہ ھما گناھانی کنوک جوڑ بوت۔ کہ اچ ایشی حضرت لوط ءِ قوم گار بوتگ اَت۔ آ چہ وتی ھمے ھیالاں چہ سک ھرز کُرت۔ ءُ باز رنداں آئی ھمے تُرس اِنکس زور آور ءُ طاقتور بوت انت۔ کہ آئرا شپ ءَ واب نہ یات ءُ آنکہ نوں آ سیر ءُ آروستی اَت۔ ءُ ھوری آئی جنین اَت۔ بلے کدی کدی آ ھوری ءَ بلکنا وتی سنگت ءُ ساتھی ھیال کُرت۔ چشکہ ھوری آئی جنین مہ بیت۔ بلکنا یک مردے بہ بیت۔ یا کہ آئی ورنائیں سنگتے بہ بیت۔ کہ مزار وت ءَ را وتی ھمے ھیالانی سر ءَ سک ملامت ءُ سک ھجالت کنان بوت۔ چشکہ آئی تہ ءَ اے واھگ چہ بندات ءَ ساڑی بہ بنت۔
 مزار وتی ھمے نفسیاتی ردوم ءِ بُن ءُ سر ءَ سرپد نہ بوت۔ کہ اے پکر ءُ ھیال۔ اے مارگ ءُ مارشتانی بنیات چے اَت۔ ءُ آ چہ وت ءَ چے لوٹ اِت۔ ءُ چہ وتی بدن ءُ ارواھ ءَ چے لوٹ اِت۔ کہ اے دراپرائی راز اتنت۔ بلے شکر ھدائی کہ تنے وھدی آ وتی ھمے ھیالاں عملی سورت ءَ پدّر نہ کُرتگ اَت۔ ءُ باز رنداں آ ھیال کنان بوت۔ کہ اگاں عملی دروشم ءِ تہ ءَ آ وتی ھمے ھیال ءُ پکراں درشان کنان بوتیں۔ گُڑا چنکس وار زمین کپ بوتیں۔ ءُ چنکس وار آزمان پہ کپتیں۔ کہ ایش پرائی باز پھرھرذ ءُ پھرسرام اتنت۔
 بلے آئی دماغ ءِ کنڈ ءَ بلکنا دور ءَ ھم جنس پرستی ءِ یک واھگے ھست اَت۔ کہ آ مُدام ایشرا جہل جت یا کہ جہل جنگ ءِ کوشست کُرت۔ ءُ انگت ءَ آ وتی اے ھیالاں چہ وتی ءَ شری ءَ دور مہ داشتیں۔ گُڑا آ یک تہاریں نا اُمیتی ءُ یک سیائیں وت جہل گیجگی ءِ مارشت ءِ تہ ءَ بُڈ وران بوت۔ بلے پدا آ وت ءَ را سیاست ءُ وتی نامی ئیں ھیروانی ھیالانی تہ ءَ وش کُرت۔ ءُ مُدام وت ءَ را یک پارسا ءُ پیرے ھیال کُرت۔ کہ آئرا اِنکس گمان نہ اَت۔ کہ مردم وتی اسلیت ءِ تہ ءَ وت ءَ را اِنکس پراگندگ ءُ بے ڈول ءُ لیگاری ءُ پولنگی ھیال کنت۔ کہ باز رنداں مزار ءَ چہ وتی وت ءَ را اِنکس پراگندگ ءُ بے ڈول ءُ لیگاری ءُ پولنگی ھیال کنت۔ کہ باز رنداں مزار ءَ چہ وتی جند ءِ ھیالاں بداھت ءُ آ چہ وت ءَ کست کُرت۔ چشکہ آ گوں وتی بازیں ھیالاں اگاں زندگ مہ بوتیں۔ گُڑا شر تر اَت۔
 ءُ دراھیں نفسیاتی واھگ پرائی یک مردمے ءِ ردوم ءُ دیمروی داروکیں مزنیں سبب اتنت۔ کہ اگاں اے واھگاں کشک ءُ راھے مہ رستیں تو مردم یا وتی جند ءِ جسد ءُ جون ءِ کئیزی جوڑ بوت۔ یا کہ پہ دومیاں یک مشکلیں مردمے جوڑ بوت۔ آنکہ مزار چہ وتی ردوم ءِ ھما درجگ ءَ چہ گْوستگ اَت۔ ءُ نوں سیر ءُ آروسی بوتگ اَت۔ بلے آئی سیر ھم باز کسانی ءِ تہ ءَ کنگ بوتگ اَت۔ کہ تنے وھدی چشکہ آئرا وتی نفسی واھگانی کشک ءُ راہ ءَ پوہ بوگ ءُ زانگ ءِ یک وھدے بکار اَت۔ کہ آئرا تنے وھدی ھبر نہ اَت۔ کہ ھر مردم۔ ءُ ھر درا ءُ جوڑیں مردم وتی نفسی ردوم ءُ دیمروی ءِ تہ ءَ چہ بازیں درجگاں چہ گْوست۔ یا کہ گْوزگی اَت۔ اگاں کہ آ درا ءُ جوڑیں مردمے اَت۔ یا اگاں آئرا یک دراہ ءُ جوڑیں مردمے بوگی اَت۔ چی ءَ کہ ورنائی ءِ تہ ءَ نفسی واھگانی پیدا بوگ یک کدرتی ئیں چیزے اَت۔ بلے مزارنہ زاناں چہ کسانی ءَ وت ءَ را پہ اے واھگاں سک ملامت ءُ ھجالت ھیال کُرت۔ چشکہ اگاں اے واھگ مہ بوتین انت۔ گُڑا چنکس شر بوت۔
 انکار کنگ ءُ فکر مند بوگ ءِ متلب ایش نہ اَت۔ کہ مزار ءِ تہ ءَ ھم جنس پرستی ءِ واھگ ءُ لوٹ مان نہ اتنت۔ چی ءَ کہ نوں گام گام ءُ ساھت ساھت ءَ آ ایشاں جہل جنگ ءِ اچ آیاں انکار کنگ ءِ جُہد کنان اَت۔ ءُ وت ءَ را سک ھجالت ءُ سک ملامت کنان اَت۔ پمیشا وھدے آ چہ بلال ءَ اِشکُت کہ منوچہر پیام ہوٹل ءِ مالک ھم جنس پرستی ءِ واھگ داشت تو آئرا گوں منو چہر گیشتر ھُب ءُ ھدوناکی بوت۔ کہ آ منو چہر ءِ گپّاں گوش دار اِیت۔ ءُ بشکن اِیت۔ کہ آ چے گْوشگ لوٹ اِیت۔
 بلے دومی نیمگ ءَ آ چہ منو چہر ءَ نزینک بوگ ءَ تُرس اِت۔ چشکہ منو چہر آ زرد ءُ دل ءِ دراھیں رازاں چہ ساری ءَ بزانت۔
بزاں چہ یک نیمگ ءَ آ منو چہر ءِ نیمگ ءَ روگ لوٹ اِت۔ ءُ دومی نیمگ ءَ آ چرائی تُرس اِت۔ ھم۔ یعنے یک دمان ءِ تہ ءَ آئی دل ءَ پہ منوچہر ءَ یک واھگے اَت۔ ءُ دومی نیمگ ءَ یک کست ءُ کینگے مان اَت۔ ءُ آئی واھگ ایش اَت۔ کہ آ منو چہر ءِ مذہب ءِ بارو ءَ زانگ لوٹ اِت۔ کہ چو جنس پرستی ءَ آئی آتش پرستی ھم پہ مزار ءَ یک راز ءِ ھبرے اَت۔ کہ آ چشکہ ھر دوکاں زانگ لوٹ اِت۔ کہ وتی دراھیں مذہبی تبلیغ ءَ ابید مہلوک آئرا ھم جنس پرستے پرچے ھیال کُرت۔
 آئی سنگت بلال اچ آئی عمر ءِ تہ ءَ بلکنا کمکیں مزن اَت۔ سیاست نہ کُرت۔ ءُ نیکہ گوں وتی وانگ ءَ دلچسپی گپت کہ آ گیشتر وت ءَ را سینگار کُرت۔ ءُ بازاراں گشت ءُ جنکاں چار اِت۔ ءُ پدا وتی مہر ءُ دوستیانی ھبراں دات۔ ءُ مزار آئی اے گپّاں دوست داشت۔ بلے پدا یک روچی مزار ءَ ھیال اھت چشکہ بلال ءِ تہ ءَ ھم ھما جنس پرستی ءِ جراثیم موجود اتنت۔ چشکہ آ منو چہر ءِ تہ ءَ گندگ ءَ اَت۔
 ءُ مزار چہ بلال ءَ دور بوگ لوٹ اِت۔ بلے بلال اچ آئی نزینک بوگ ءِ کوشست کُرت۔ ءُ مزار نہ زانت کہ چے پیم ءَ بلال ءِ واھگاں چہ وت ءَ دور بدار اِیت۔ چی ءَ کہ وتی ھجالتی ءُ ملامتی ءِ مارشت ءُ مارگانی تہ ءَ آئی وتی اخلاقی جرأت ھم چشکہ زیان بوتگ اَت۔ کہ آ بلال ءَ ھچ گْوشت۔ نہ کُرت۔ کہ یک شپے شپ نیمگ ءَ آ پاد اھت تو آ دیست کہ بلال آئی بگل ءَ واب انت۔ ءُ آ لوٹ اِت۔ کہ بلال ءَ چہ وت ءَ دور بہ کنت۔ بلے پدا بلال گوں آئی بدن ءَ لیب کنان بوت۔ ءُ آ وت ءَ را ھچ نہ سرینت چشکہ بلال ھر چیزے کنگ ءَ اَت۔ گُڑا شر کنگ ءَ اَت۔
 ءُ رند ءَ آ بلال ءَ چہ وت ءَ جتا کُرت۔
 ءُ دومی سُہب ءَ آ وت ءَ را وتی گْوستگیں شپ ءِ ملامتی ءُ ھجالتی ءُ بے شرمیانی سر ءَ سک ملامت کُرت۔ ءُ آ سک نا اُمیت بوت۔ کہ وتی دراھیں سگ ءُ سینگ ءُ برداشت۔ پاک ساف بوگ ءَ ابید آ ءُ بلال وت ءَ را دروت داتگ اَت۔ کہ اچ ایشی گیش ھچ نہ کُرتگ اَت۔ بلے ایش یک سیاہ تہاریں تجربگ ءُ سرگْوستے آئی سر ءَ گْوستگ اَت۔ کہ آ اچ ایشی دور بوگ لوٹ اِت۔ بلے آ انگت ایشی یک بہرے جوڑ بوتگ اَت۔ ءُ پرائی چے ایش یک ملامتی ءُ بے شرمی ءُ ھجالتی یے نہ اَت۔
 دومی سُہب ءَ بلال ءِ دیم ءَ آ وت ءَ را سک ملامت ءُ ھجالت ھیال کُرت۔ چشکہ آئرا ھما گناہ ءَ کنگی نہ اَت۔ کہ اے گناہ اچ آئی سر زد بوتگ اَت۔ ءُ پریشی سک ملامت ھیال کنان بوت۔ چشکہ آئی ھمے کمیں ھرکت آئی دراھیں جست ءُ جو۔ علم ءُ زانت ءُ پارسا ءُ پیرے بوگ ءِ دراھیں واھگ ءُ اُمیتاں ھپت تاپگ ءِ تہ ءَ سیاہ کُرتگ اَت۔
 پہ مزاراچ ایشی سیائیں تجربگ چشکہ آئی زند ءِ تہ ءَ دگہ ھچ نیست اَت۔ کہ اے سیاہ تہاریں سرگْوست ءُ تجربگ چشکہ پرائی زند ءِ المیں واھگ ءُ ایشانی گار ءُ زیانی ءَ بس اَت۔
 آ چہ بلال جتا بوگ لوٹ اِت۔ بلے بلال اچ آئی جتا بوگ نہ لوٹ اِت۔
بلال وتی بدن ءَ آئرا دَیگ لوٹ اِت۔ بلے آ چہ بلال ءِ بدن ءَ دور جِہگ لوٹ اِت۔
 ءُ بلال آئی دمب ءَ چشکہ کپتگ اَت۔ ءُ مزار ءَ کدی کدی ھیال آیان بوت۔ کہ باید اَت۔ کہ آئی بنداتی زند ءِ روچ اے ڈولیں سیاہ تہاریں ھجالتی ءُ ملامتی ءِ مارشتانی تہ ءَ مہ گْوستیں۔ کہ آئی ردوم ءُ آئی پکر ءُ ھیال چہ آئی بدن ءُ نفس ءِ گب ءُ تہاریں واھگاں چہ گیشتر بُرز تر ءُ بالائیں چیز اتنت۔ کہ آ وتی ردوم ءِ اولی درجگاں زند ءِ لگوشتیں ڈگار ءَ لگوشت گپتگ اَت۔ ءُ آئی وتی دماغ ءُ پکرانی تہ ءَ وتی جند ءِ ذات ءِ عکس پراگندگ جوڑ بوتگ اَت۔ کہ چہ بلال ءِ سنگتی ءَ ساری آ زند ءَ یک دگہ چیزے ھیال کنان اَت۔ ءُ نوں آ وت ءَ را دگہ چیزے ھیال کنان اَت۔ کہ آئی زند ءِ دراھیں سیاہ تہاریں تجربگانی تہ ءَ بلال ءِ دوستی چشکہ آئرا گیشتر نکسان داتگ اَت۔ کہ آئرا بلکنا وتی ورنائی ءِ سری روچاں یک مزن ءُ مستریں کارے کنگی اَت۔ بلے ناگت ءَ زند ءِ لگوشتیں ڈگار آئرا نہ زاناں چہ وت ءَ۔ ءُ چہ وتی جند ءِ وشیں عکس ءَ چنکس دور بُرتگ اَت۔
 ءُ آ بلال ءَ گوں مڑگ لوٹ اِت۔ چی ءَ کہ آ بلال ءَ نوں ھچ دوست نہ داشت۔ بلے بلال ءُ آئی دوستی ءِ سر ءَ ساری ءَ بازاں شکّ ھست اَت۔ کہ آ ھم جنس پرست انت۔ ءُ مزار جنگ ءُ دعوایی ءِ تہ ءَ کسے را اے شکّ ءِ موکہ دَیگ نہ لوٹ اِت۔ بلے آ چہ بلال ءَ دور بوگ لوٹ اِت۔ چی ءَ کہ بلال ءِ ھاتر ءَ نفسی واھگ ءُ ایشانی پدّر کنگ ایوک ءَ زند ءِ گُڈی ئیں مزل شُمار بوت انت۔ چہ جائیکہ ایش گوں یک جنکے ءَ وسپگ ءِ تہ ءَ بوتین انت۔ یا کہ گوں ورنائیں مردی ءَ بوتین انت۔
 بلے پہ مزار زند چہ نفسی واھگاں بُرز تریں چیزے اَت۔ آنکہ مزار تنے وھدی نہ زانت کہ چو گژن۔ ءُ تھن ءُ واب ءَ نفسی واھگ ھم یک بہرے اَت۔ زند ءِ المیں بہرکہ اچ ایشی بگیر زندگ گْوازینگ ءِ متلب چے اَت۔ گوں وتی جتائیں جنس ءَ ایش کدرتی ئیں چیزے شُمار بوت۔ بلے گوں وتی ھم جنس ءَ ایشی پدّر کنگ چے عیبے نہ اَت۔ یا چشکہ پہ بلال عیبے نہ اَت۔ چی ءَ کہ بلال ءِ ھیال ءَ وتی واھگاں بگیر چہ داروگیرے ءَ پدّر کنگ بنی آدم ءِ وشیانی یک المیں درجگے اَت۔ کہ ھر کس وتی اے واھگاں داشت گُڑا نہ وش اَت۔ ءُ ھر کس ایشاں پدّر کُرت۔ گُڑا آ وش اَت۔ ءُ وشال زانگ بوت۔ چی ءَ کہ زند ءِ گُڈّی ئیں واھگ ءُ اُمیت وشی۔ آسودگی۔ وشالی اَت۔ ءُ نفسی واھگانی پدّر کنگ ءَ چہ گیشتر وشی ھست اَت۔ مرد ءُ جنین ءِ درنیام ءَ پرک پہ بلال ھچ معنایے نہ داشت۔ کہ پرائی یک وش سورت۔ وش شکل ءُ وش دروشمیں ورنا چوکے ءَ وسپگ ءُ واب کنگ ءُ آئرا مہر کنگ چہ بندات ءَ بنی آدم ءِ دودمان ءِ یک بہرے بوتگ۔ کہ دنیا ءِ دراھیں مردم چہ افلاطون ءُ ارسطو ءِ دوستی ءَ بگر تاکہ ترکی ءِ کمال اتاترک۔ ای۔ ایم۔ فورسٹر ءُ سمرسٹ ما ھم ءُ بازیں اگہ مردماں درا ھم جنس پرست بوتگ انت۔ بلے راج ءُ چاگرد ءِ تہ ءَ نام نہ پیدا کُرتگ اَت۔ بلال ءِ میانی ءَ ھم جنس پرستی ءِ درشانی یک کدرتی ئیں چیزے اَت۔ کہ آئیوکیں روچاں بنی آدم اے بارو ءَ گیشتر آزات پکر بیت۔
 بلے مزار آ گیشتر نہ منّ اِت۔ چی ءَ کہ مزار ءِ ایپی کورس بوگ پہ مزار یک نوکیں ھبرے اَت۔ ءُ آ نہ لوٹ اِت۔ کہ آ بلال ءِ پیم ءَ ایپی کورین یے بہ بیت۔ کہ آئی ھیال ءَ زند ءَ دیم ءَ برگ ءَ پہ لہتے المیں قدر بکار اتنت۔ کہ اے قدراں نہ منّگ ءِ متلب زند ءِ معروضیت چہ منکر بوگی اَت۔ کہ زند ءِ تہ ءَ مزار ءِ ھیال ءَ کدرت۔ بنی آدم۔ ءُ ھدا سے چیز اتنت۔ کہ بنی آدم ءَ وتی زندَ ھمے سے چیزانی بارو ءَ پکر جنگی اَت۔ یا کہ ایشانی سر ءَ سکھین ءُ یکین دارگی اَت۔ کہ بگیر اچ ایشانی سر ءَ یک دارگ ءَ زند یک ھنچشیں سرگْوستے اَت۔ کہ ھر کس ایشرا وتی پیم ءَ چار اِت۔ وھدیکہ مزار ایشرا نہ منّ اِت۔ ءُ آ ایپی کورس بوگ نہ لوٹ اِت۔ بلے آئی اولی رد ایش بوتگ اَت۔ کہ آ گوں بلال ءَ بازیں ردیں کار کُرتگ اَت۔ کہ اے عمل ءُ ھرکت آئرا سک ھجالت۔ ملامت ءُ شرمندگ کُرتگ اَت۔ وتی چمانی تہ ءَ ءُ دنیا ءِ چمانی تہ ءَ۔
 ءُ یک روچی آپیام ہوٹل ءِ مالک منو چہر ءِ کائونٹر ءَ شُت کہ ھما روچی بلال گوں آئی گون نہ اَت۔ ءُ آ ایوک ءُ یکتنا اَت۔
 منو چہر آئرا وتی نیمگ ءَ آیان دیست تو بشکھندگ بوان آئرا چار اِت۔ ءُ آ وتی دست ءَ تچک کُرت۔ ءُ مزار آئی دست ءَ گپت۔ ءُ پدا منو چہر چہ وتی کائونٹر ءَ در کپت۔ ءُ مزار ءِ دست ءَ گپت ءُ آ چہ کائونٹر ءَ نزینک یک میزے ءِ بُن ءَ نشت انت۔
 ءُ منو چہر وتی ھر دوئیں دستانی تہ ءَ وتی سبزیں کلکاں گران وتی سروشکاں جت ءُ ھورت ھورت مزار ءَ چاران بوت۔ ءُ پدا مزار اچ آئی جست کنان بوت۔
 منی واھگ بوتگ اَت۔ کہ گوں شُما دیوان بہ کن ایں بلے وانندہ گل ءِ دیوان ءُ جلسہ ءُ مُچیانی سبب ءَ من وتی اے واھگ ءَ پیلو کُرت نہ کُرت۔ بلے مروچی چشکہ من ارادگ کُرتک کہ گوں شُما دیوان بہ کن آں۔ چی ءَ کہ ماشااللہ شمئے واپار ھم بازدیمی روان انت۔ ءُ شُما اد ءَ وش ءُ وشال اِت۔
 ءُ منو چہر کھندگے جت ءُ مزار ءَ ھنچش مارشت بوت۔ چشکہ آ آئرا پہ دگہ نظری ءَ چارگ ءَ انت۔
 ءُ پدا منو چہر چہ مزار ءَ جست کُرت۔
 من اِشکُتگ کہ تو وانندگانی سیاست ءَ بہرزورگ ءَ ئے۔
ھو مزار گْوشان بوت۔ بلے وتی دل ءِ تہ ءَ چشکہ آ ھچ چیزے نہ اَت۔ آ یک ھنچشیں ورنایے اَت۔ کہ آئی دماغ ءِ پُشت ءَ لہتیں کْوھنگیں۔ بلکنا کسان عمری ءِ بازیں مارگ ءُ مارشت چو سُسر ءَ لِچ اِتگ ءُ آ اچ اے مارگ ءُ مارشتاں چہ وت ءَ را ھلاس کنگ لوٹ اِت۔ بلے آئی ڈنی ءُ تہ ءِ دنیا ءِ تہ ءَ چیز ھنچش گڈ ءُ وڑ بوتگ اَت۔ کہ نہ آ عملی ئیں مردمے بوت کُرت۔ ءُ نیکہ آئی پکرانی ردوم ءُ دیمروی بوت۔ کُرت۔ بگیر اچ ایشی کہ آئی دراھیں عمر ھمے مارشت ءِ تہ ءَ گْوزان اَت۔ کہ چے پیم ءَ آ وتی زند ءِ بنیاتی ءُ بنی ھجالتی ءُ ملامتیاں چہ دل ءَ بہ بارت۔ کہ مُدام زردیں دیگرانی تہ ءَ یا کہ روچ ءِ ٹِکّ ءُ لنجیں شپانی تہ ءَ وتی جند ءِ عکس ءَ وتی آدینک ءِ تہ ءَ چار اِت۔ کہ اے عکس ءِ تہ ءَ آئی وتی ھیال ءُ تسورآئی چمانی تہ ءَ تہار ءُ گرذی گرذی اَت۔ کہ اے گرذی ءُ گباریں عکس ءَ چہ درآیگ ءَ پہ آ وت ءَ را در کنگ لوٹ اِت۔ ءُ سیاست ءِ پڑ ءَ وت ءَ را پدّر کنگ لوٹ اِت۔
 بلے من اِشکُتگ کہ تو گیشتر مذہبی باث ھم کن ئے۔ فلسفہ ءُ پکر ھم دارئے۔ منو چہر مزار ءِ دیم ءَ چاران گْوشت۔ تو مزار پسو دات
۔ ھو تئی ھبر راست انت۔ کہ من ءَ چیزانی زانگ ءُ پوہ بوگ ءِ حُب ءُ واھگ ھست۔ ءُ من لوٹ آں کہ وتی ھمے ھُب ءُ واھگاں دیم ءَ بہ برآں۔ ءُ منو چہر چشکہ مہ زانت کہ چے بگْوش اِیت۔ وتی دپ ءَ پھر کنان گْوشان بوت۔
 گوں من ھم مذہب ءُ فلسفہ ءِ سر ءَ بازیں کتاب ھست۔ ءُ اگاں تو لوٹ ئے۔ گُڑا یک روچے تو منی لوگ ءَ بیا ھموداں من ترا بازیں دگہ چیز پیش دارآں۔ ءُ اد ءَ مئے گوں یک دومی ءَ گپ ءُ ھبر پہ شری بوت کنت۔ اد ءَ ہوٹل ءِ تہ ءَ بازیں گپ بوت نہ کن انت۔ یک روچے منی براس اُردشیرؔ ہوٹل ءَ ننداِیت۔ من ترا وتی لوگ ءَ برآں ءُ اد ءَ منی ءُ تئی گپ بیت۔ زانئے پر تئی گپّاں من چنکس ھُب ءُ ھدوناک اَت اوں۔ کہ من لوٹ اِت۔ کہ من ءَ وارے دست بہ کپ اِیت۔ کہ من کدی گوں تو لہتیں ساھت بہ نندآں۔ بلے تو نہ زاناں وت ءَ را پرچے اچ من دور داشت۔ آ مزنیں کھندگے جت ءُ مزار۔ آئرا چاران بشکھندگ بوت۔ ھنچش کہ یک دوستے وتی مہ لقا ءَ بچار اِیت۔ ءُ مزار ءِ دل درئک اِت۔ ءُ آ نہ زانت کہ چے پیم ءَ آ چہ منو چہر ءِ دعوت ءَ وت ءَ را دور بہ دار اِیت۔ بلے پدا آ نوں چو مکسک ءَ موکو ءِ کُدام ءِ تہ ءَ پُترتگ اَت۔ کہ بلکنا چہ منو چہر ءِ زور آوریں گرپت ءَ چہ وت ءَ را ھلاست کُرت نہ کُرت۔ ءُ منّ اِت۔ کہ پونشی نیمروچ ءِ نان ءَ مزار گوں منو چہر ءَ وارت۔
 ءُ پدا وتی چاہ ءَ وران منوچہر ءِ کشک ءَ پاد اھت ءُ بروس روڈ ءِ تچکی ءَ رادگ بوت۔ چشکہ مزار مہ زانتیں کہ آ یک بیگانگیں دنیا ءِ بیگانہ مردمانی نیام ءَ یک بیگانگے بہ بیت۔ ءُ مہ زانت کہ آئرا زند ءِ تہ ءَ چے کنگی انت۔
بروس روڈ ءِ روٹکی نیمگ ءِ کشک ءُ کنک ءَ سورج گنج بازار ءِ بندات ءَ یک سائیکل سازی ءِ دکان ءِ بُرز ءَ ورنا وانندہ گل ءِ دپتر اَت۔ کہ اد ءَ شام ءِ پاس ءَ وانندہ کُل مچ بوت انت۔ ءُ پدا آیانی باث بوت۔ ھالتاکانی سر ءَ چمشانکے دَیگ بوت۔ ھمروچیگیں سیاست ءِ سر ءَ تران بوت۔ ءُ پدا کسے ھالتاک ءُ ماھتاکانی تہ ءَ سیاسی ھالانی سر ءَ وتی سرھالاں نوشتہ کُرت۔ یا کہ نوشتگیں سرھالاں گوں وتی سنگتاں ونت ءُ پدا پہ ھالتاکاں ءُ روتاکاں پریس ریلیزے شنگ کنگ بوت۔ چی ءَ کہ نوں اے وانندگ اولی وار وت ءَ را یک چیزے۔ یک طاقتے۔ یعنے ایش میر بوھیر ءُ بیرم ءِ دست ءَ اَت۔ کہ آ ھر چیزے کہ بہ لوٹ اِتیں۔ گُڑا ورنا وانندہ گل ءِ زور ھما نیمگ ءَ بوت۔ بلے ورنائیں وانوکیں سیاست کار وتی موج ءُ مستی ءِ تہ ءَ وت ءَ را اہمیں باسکے ھیال کنان اتنت۔ ءُ وانندہ گل ءِ سیاست بی۔ اے وانوک واجہ کار احمدانؔ ءِ دست ءَ ءُ احمدانؔ چہ بیرم ءُ بوھیر ءَ نزینک اَت۔ کہ نوں آ بروس روڈ ءِ پُشت ءَ اسٹینلے ہوٹل ءِ بُرز ءَ وتاک اتنت۔ کہ جہل مُدام آیانی دیوان اسٹینلے ہوٹل مزنیں ہال ءِ تہ ءَ اڈ دَیگ بوت انت۔ کہ احمدان گوں وتی ایدگہ سنگتاں چہ سورج گنج بازار ءَ تاب کنان اسٹینلے ہوٹل ءَ اھتگ کہ اد ءَ آ لمیون۔ پکوڑا۔ پیٹیز وارت کہ وت مزار وتی کالج ءِ زمانگ ءَ اولی گشتاں لمیون ءُ پیسٹری ءُ پیٹیزانی تھام ءَ سٹینلے ہوٹل ءِ تہ ءَ چک اِتگ اَت۔ کہ وھدے احمدان اچ آیاں سینئر ءُ جونائیں سنگتے اَت۔ آئرا اد ءَ بیرم ءُ بوھیر دیوان بُرتگ اَت۔
 ھر وانندگ ھدوناک اَت۔ کہ آ بوھیر ءُ بیرم ءَ بہ گنداِیت۔ پرچا کہ آ ڈیھ ءِ تہ ءَ سیاست ءِ یک نوکیں بنداتے پاد کُرتگ اَت۔ کہ ایشی تہ ءَ جمہوریت سوشلزم ءُ راجی انساف ءِ نعرہ ءُ جاہ پہ وانندگاں باز نوک اتنت۔ ءُ ون یونٹ ءِ پروشگ چشکہ آیانی گٹ ءَ کپتگ اَت۔ کہ نوں ورنا وانندہ گل ءَ ھمے کار ءَ پرمایگ بوتگ اَت۔ کہ آ وتی دراھیں زور ءُ طاقت ءَ پہ ون یونٹ ءِ پروشگ ءَ بجنت۔ ءُ احمدان اے درگت ءَ گوں پارٹی ءِ باسکاں ھوار جتا ون یونٹ زیان ءِ زْرمبشت ءِ تہ ءَ بہرزوران اَت۔ کہ وتی گْوشت۔ انکانی تہ ءَ احمدان سردار نوروز خان ءِ قبیلہ داری جنگ ءَ ون یونٹ پروشگ ءِ جنگ زانت ءُ ھنچش میر حمل ءِ یاگی گیری ءَ وانندہ گل ءُ پارٹی ءِ مردم جمہوریت۔ سوشلزم۔ راجی انساف ءُ ون یونٹ ءِ پروشگ ءِ یک زْرمبشتے ھیال کنان اتنت۔ ءُ اے جار ءُ نعرہ نوں چہ شار ءُ بازاراں در کپان دراھیں ڈیھ ءِ تہ ءَ پرشتگ اَت۔ بلے گیشر مردم تنے وھدی چہ بیرم ءُ بوھیر ءِ زرمبشت ءَ چہ چشکہ نا واکب ءُ ناسرپد اتنت۔
 بوھیر ءُ بیرم اید یم آ دیم ءَ گیشر مردم تپنگ ءُ سلاھ بندیں قومی مردم اتنت۔ کہ آ بلکنا اولی گشتاں چہ وتی میتگ ءُ لوگاں سر کپان شال ءَ اھتگ اَت۔ تانکہ خان ءِ گرپتاری ءَ پدانونیں جاورانی تہ ءَ وھدے ہر نیمگ ءَ بگاوتے پاد اھتگ اَت۔ وتی باندات ءِ بارو ءَ پکر مند آ چہ پارٹی ءَ چہ بوھیر ءُ بیرم ءَ زانگ لوٹ اِت۔ کہ آخر نوں آیانی آیوکیں روچ اے مُلک ءِ تہ ءَ چون گْوست انت۔
 پمیشا مزار ءَ کدی کدی ھیال آیان بوت۔ کہ بوھیر ءُ بیرم ءِ جار ءُ نعرہ آنکہ وتی جاہ ءَ شریں ھبر اتنت۔ بلے دومی نیمگ ءَ یک واب ءُ وسپوکیں راج ءُ چاگرد ءِ مردماں گوں اے نعرہ ءُ جارانی یک تعلقداری یے ھست اَت۔ چے سردار نوروز خان گواچنی ءُ راستی پہ جمہوریت ءُ سوشلزم ءَ جنگ کنان اَت۔ چے واجہ کار شازادگ حمل ءِ زرمبشت پہ ون یونٹ ءِ پروشگ۔ جمہوریت ءُ سوشلزم ءَ اَت۔ یا کہ بوھیر ءُ بیرم ایشرا اے نام ءَ دَیگ لوٹ اِت۔ تانکہ ڈنی دنیا بزانت ءُ سئی بہ بیت۔ نہ کہ دومی سورت ءَ بلکنا ایش یک قومی ءُ قبیلہ داری زرمبشتے اَت۔ کہ پہ وتی میار ءُ گیرت ءَ پاد کنگ بوتگ اَت۔
 پمیشا مزار وانندہ گل ءِ دپتر ءَ گیشتر باث نہ کُرت۔ ءُ گیشتر گوش داشت ءُ پدا آئی نبشتگ ءُ نویسگ ءِ گشاد چہ ایدگراں بلکنا گیش اَت۔ کہ آ روتاک ءُ ماہتاک ءُ ایدگہ ھالتاکانی سرھالاں نوشتہ کنان بوت۔ کہ ایشی تہ ءَ آئی وتی جند ءِ دل ءِ ھال یعنی مافی الضمیرھور نہ اَت۔ کہ چے وت مزار ایشرا راستی جمہوریت ءُ سوشلزم ءُ راجی انساف ءِ جنگے زانت یا کہ نہ زانت۔ آنکہ مزار پہک ءَ سوشلزم ءُ جمہوریت ءُ راجی انساف لوٹ اِت۔ بلے بوھیر ءُ بیرم ءِ کشک ءُ مُچی کنوکیں گیشتر قومی مردم اتنت۔ کہ پرایانی وتی قبیلہ ءُ قوم ءِ عزت ءُ شان بلکنا چہ سوشلزم ءُ جمہوریت ءَ گیشتر مھکم ءُ زور آور اتنت۔
 پمیشا مزار آنکہ وانندہ گل ءِ یک ممبرے اَت۔ بلے آ تنے وھدی دودِلگ اَت۔ کہ چے اے راستی ھنچش اَت۔ چشکہ واجہ کار بوھیر ءُ بیرم گْوشگ ءَ اتنت۔ یا کہ ایش دگہ کشک ءُ راھے اَت۔ کہ واجہ بوھیر ءُ بیرم ایشرا تماسر کنگ لوٹ اِت۔ ءُ اگاں واجہ بوھیر ءُ بیرم ایشرا یک قومی راج ءِ تہ ءَ تماسر کنگ لوٹ اِت۔ گُڑا ایشی متلب اَت۔ کہ آیانی عقل ءُ ھوش ءُ سار ءُ سگ ءُ برداشت بلکنا آہن ءُ آسن ءِ اتنت۔ پمیشا مزار وتی جند ءِ ذاتی تضاد ءُ پروشکاریاں گوں وتی جند ءِ راج ءُ چاگرد ءِ پروش ءُ پروشکاری ءَ تضادانی عکس ءِ تہ ءَ چاران اَت۔ گُڑا آئرا نیکہ وتی ذات ءِ بارو ءَ سوگئی ھست اَت۔ ءُ نیکہ وتی راج ءُ چاگرد ءِ بارو ءَ آ دلجم اَت۔ کہ ایش ھر دو چو سریلہ ئیں اُشتراں پہ وتی دیم جمّاز کنان۔ تراپلی جنان۔ ءُ تیلانک وران نہ زاناں کُجا روگ ءَ اتنت۔
 ءُ باز رنداں مزار چہ سورج گنج ءِ گل ءِ دپتر ءِ تنکی ءَ ڈن ءَ در کپت۔ کہ اد ءَ زند تچک بگیر چہ سیاست۔ بگیر چہ مذہب ءُ بگیر چہ قوم ءُ قبیلہ یے ءَ ایوک ءُ تانا وت ءَ را چو زند ءِ ڈول ءَ پیش کُرت۔ ایوک ءَ زند ءُ دگہ ھچ چیزے نہ اَت۔
 ءُ منو چہر ہوٹلپیام ءِ مالک گوں آئی پجاروکی اے درگت ءَ آئی یک دگہ جتائیں راہ ءُ کشکے جوڑ بوتگ اَت۔ کہ وتی وعدہ وھید ءِ رو ءَ آسیمی روچ ءَ پہ منو چہر ءِ دیوان ءَ آ اسٹیوارٹ روڈ ءِ منو چہر ءِ دیوان ءَ شُت۔ کہ ایش بروس روڈ ءِ اول سر ءَ چہ گورنر ھائوس ءِ مزنیں ءُ بُرز بالادیں دْرچکانی تہ ءَ سڑک ءِ روٹکی دمک ءَ اَت۔ کہ اد ءَ یک مزنیں چاردیوالی ءِ تہ ءَ سرو ءُ ایدگہ میوگی ئیں دْرچکانی نیام ءَ یک وڑیں ماڑی ءِ تہ ءَ منو چہر ءِ گوں وتی براس ءُ آئی جن ءُ زہگاں گوں وتاک اَت۔ کہ منو چہر وت سیر ءُ آروس نہ کُرتگ اَت۔ ءُ تنے وھدی چڑہ چانٹ اَت۔ شال ءِ جی سیون بنگلہ چہ شال ءِ آریپیں زمین جمب ءَ پد جوڑ کنگ بوتگ اَت۔ کہ ایشانی تہ ءَ ٹین ءِ چادر ءُ داراں چہ کار گرگ بوتگ اَت۔ تانکہ ھدا مہ کنت۔ کہ اگاں دگہ زمین جمبے بہ بیت۔ گُڑا اِنکس برباتی ءُ آماچ کاری مہ بیت۔ چشکہ اے ءِ سال ءَ بوتگ اَت۔
 منو چہر مروچی اسپیتیں پتلون ءُ سہریں رنگ ءِ جامگے گور ءَ کُرتگ اَت۔ ءُ آئی متک ءُ مڈول برکش دیان اَت۔ کہ گوں وتی کسانیں چماں۔ آ مزار ءَ وش اھتک کُرت۔ ءُ تہ ءَ بُرت ءُ اد ءَ وتی جند ءِ وسپگ ءِ جاہ ءَ بُرت۔
 تہ ءَ آئی وتی جند ءِ وسپوکیں کوٹی ءِ تہ ءَ یک مزنیں پلنگے ایر اَت۔ ءُ کوٹی ءِ کتبی نیمگ ءَ کھڑکی باگ ءِ تہ ءَ پچ بوت انت۔ ءُ روٹکی نیمگ ءَ ھم یک کھڑکی یے اَت۔ ءُ روکپتی نیمگ ءَ دراھیں دیوال ءَ یک شیشگی ئیں کھڑکی یے پر اَت۔ کہ دراھیں کھڑکیاں پردگ جنوک اَت۔ بلے نوں آ دراھیں پردگاں دور کُرتگ اَت۔ ءُ ڈن ءَ مارچ ءِ ماہ ءِ گُڈّی ئیں روچانی یک سرگوشے کشگ ءَ اَت۔ ءُ دْرچکانی سر ءَ نندوکیں مرگانی چیچاڑے اَت۔ چشکہ آیانی اے وشی ءُ چیچاڑ ھچ بند مہ بیت۔
 کوٹی ءِ تہ ءَ تہ بہ تہ دگہ بازیں دروازگ اتنت۔ کہ چہ داری ئیں گیلری ءَ اد ءَ پچ بوت انت۔ ءُ چہ ایدگہ کوٹیاں زہگانی گریہگ ءِ توار آیگ ءَ اَت۔ کہ ایش بلکنا اُردشیر ءِ زہگانی توار اَت۔
منو چہر ءِ وسپوکیں کوٹی ءَ آئی عکس ءُ تسویر جنوک اتنت۔ ءُ بازیں زالکارانی ایوک ءَ دیمانی عکس درا بوت انت۔ چشکہ ایش انگریزی فلمانی کردار ءُ کارست بہ بنت۔
 پلنگ ءِ بُن ءَ جاندمی دمَگ ءَ سوفہ سیٹ ایر اتنت۔ یک میزے ایر اَت۔ کہ برائی ٹرانسسٹر ریڈیویے ایر اَت۔ ءُ لہتیں عکس داریں ماہتاک ءُ میگزین ایر اتنت۔
 منو چہر وت پلنگ ءِ سرنسٹگ ءَ نشت۔ وھدیکہ مزار سوفہ ءِ سر ءَ نشت۔ ءُ پدا منو چہر پہ چاست ءِ چاہ ءَ گیدی ءِ تہ ءَ پُترت۔ ءُ وتی گس ءِ ھذمتگار ءَ توار جت ءُ یک ماسی ءِ درا بوت۔ کہ منو چہر ھمے ماستی ءَ پہ چاہ۔ آرگ ءَ پرمات ءُ وت بشکھندگ گوں مزار ءَ دیم پہ دیم نشت ءُ بشکھندان بوان گْوشت۔
 ہوٹل ءِ تہ ءَ چے گپ بوت کنت۔ اود ءَ آیگ ءُ روگ انت۔ مُچی انت۔ کوکار ءُ جگا انت۔ میزانی۔ کرشیانی گر ءُ پانچ ءِ توار انت۔ کہ شپ ءَ منی وتی جند ءِ گوش توار کن انت۔ بلے لوگ ءِ تہ ءَ مردم دلجم انت۔ پمیشا من ھیال کُرت۔ کہ ترا ءَ وتی لوگ ءَ بیارآں تانکہ گوں دلجمی ءَ گپ بوت۔ بہ کنت۔
وھدے منو چہر وتی ھبر ءَ ھلاس کُرت۔ تو مزار چہ روشنائیں کھڑکیاں ڈن ءَ بُرزیں دْرچکانی نیمگ ءَ چاران گْوشت۔
 بلے ترا مرگانی توار چے بے آرام نہ کن انت۔
 بلے مرگانی توار ءِ تہ ءَ مردم وش بیت۔ ھنچش نہ انت۔
آ چہ مزار ءَ جست کُرت۔ ءُ مزار ھچ نہ گْوشت۔
پدا لہتیں ساھتاں پد ماسی چاہ۔ بسکوٹ ءُ کیک آورت ءُ میز ءِ سر ءَ ایر کُرت۔ ءُ منوچہر پاد اھت ءُ چاہ شرکنان گوں مزار ءَ گپ ءُ تران کنان بوت۔
 تئی بارو ءَ من باز اِشکُتگ کہ تو سیاست ءِ تہ ءَ باز دیم ءَ ئے۔
تراکئے گْوشتگ۔ تو من ءَ چہ ساری ءَ نہ زان ئے۔ منی ءُ تئی دیوان دو روچ ساری ءَ بوتگ۔ مزار ھال دیان بوت۔ ءُ منو چہر گْوشان بوت۔
 مارا شال ءِ ھر مردم ءِ بارو ءَ ھبر انت۔ چی ءَ کہ دراہ مئے گراک انت۔ کاینت ءُ رو انت۔ ما آیاں چوں نہ زاناں۔ ءُ مارا ھبر انت۔ کہ نوں ورنا وانندہ گل ءِ کونسل سیشن بوگ ءَ انت۔ ءُ اِشکنگ ءَ ھمیش انت۔ کہ تو اے رندی وانندہ گل ءِ راھدبر ءُ سروک بوگ لوٹ ئے۔
مزار وتی چاہ ءِ کوپ ءَ چہ منوچہر ءِ دستاں گران چشکہ ابکہ بوت۔ کہ منو چہر ءَ اِنکس ھبر اَت۔
 بلے آ پسو دیان گْوشت۔
 من وانندہ گل ءِ راھدبر بوگ نہ لوٹ آں۔ ترا کسی ءَ رد پرماتگ۔
 بلے من اِشکُتگ۔ ھدا بزانت۔ منو چہر کھندان ءَ گْوشت۔ ءُ مزار ءِ نیمگ ءَ چاران بوت۔ ءُ مزار وتی چاہ ءِ اولی گُلم ءَ گران چاہ ءِ کوپ ءَ وتی بُن ءَ یک کسانیں میزی ءَ ایر کُرت۔ کہ ایشرا پرائی منو چہر ایر کُرتگ اَت۔
 ءُ پدا منو چہر گپ ءُ تران ءِ دیم ءَ گردینان دگہ نیمگی ءَ بُرت۔
 اِشکنگ ھمیش انت۔ کہ مذہبانی بارو ءَ وان ئے۔
 ءُ مزار کھند اِت۔ تو منی ھر چیز ءِ بارو ءَ اِشکُتگ۔ بلے چے تو ثابت کُرتگ۔ کہ من راستی ھنچش اوں۔
 ءُ منو چہر چشکہ کمکیں ھجالت بہ بیت۔ گْوشت۔
 ھمے گپّاں گُڑا من اچ تو زانگ لوٹ آں۔
 اگاں تو زانگ لوٹ ئے۔ گُڑا من ءَ گوں مذہب ءَ ھچ مئیلے نیست۔
اے چون بوت کنت۔ کہ ترا گوں مذہب ءَ ھچ مئیلے مہ بیت۔ منو چہر وتی گلم ءِ چاہ وارت ءُ وتی کوپ ءَ پلنگ ءِ سر ءَ سرنسٹگ ایر کُرتگ۔ ءُ گْوشت۔ ءُ مزار پسو دات۔
 پہ باز مردماں مذہب ھچ ویلے نہ انت۔ بلکنا مذہب مردم ءِ المیں ھجالتی ءُ ملامتی ءِ مارگ ءُ مارشتانی دیم ءَ یک دلجمی ءُ یک تسلایے۔ باز مردم اگاں ھجالت ءُ ملامت نہ انت۔ گُڑا بلکنا آیاں مذہب ءِ گذر ءُ لوٹ ھم مہ بیت۔ ءُ دنیا ءِ تہ ءَ باز مردم مذہب ءُ ھدا ءَ ھم نہ منّ اِیت۔
 ءُ منو چہر گْوشان بوت۔
 بلے بنی آدم اے دنیا ءِ تہ ءَ ھر چنت کہ طاقت ور ءُ زور آور بہ بیت۔ آ نزور بزھگ ءُ کم طاقت انت۔ کہ آئرا لم ءَ یک ھدا ءُ یک مذہبے بکار انت۔ کہ بگیر چریشی چشکہ آئی دراھیں زند پوک ءُ بے سیت۔ ھشکاں ھشک مان اِیت۔ آنکہ بلکنا تئی گپ راست انت۔ کہ مردم ءَ۔ خاص ھجالت۔ ملامت ءُ گنہگاریں مردم ءَ مذہب ءِ لوٹ گیشتر ھست۔ بلے کسے اگاں ملامت ءُ گناہ گار نہ انت۔ گُڑا آئرا ھم مذہب ءُ ھدا ءِ دست کُمکی بکار اِت۔ چی ءَ کہ بنی آدم اگاں ملامت ءُ ھجالت نہ انت۔ گُڑا آ نزور ءُ بزھگ ھست کہ ھست۔ چے گْوشئے۔ منو چہر وتی مڈول ءُ متک ءَ دست مُشان ءُ وتی کسانیں چماں پرپٹینان گْوشت۔ ءُ مزار پسّو دیان بوت۔
 منی ھیال ءَ ھر نزوریں مردم ءَ ھدا آنکہ بکار انت۔ بلے آئرا مذہب ءِ بکار نہ انت۔
 ءُ منّو چہر ھبکہ جست کُرت۔ چے متلب۔
متلب ایش انت۔ کہ ھر نزور ءُ بزھگیں مردم جُہد کنت۔ کہ آ ھچ گناہ مہ کنت۔ ھچ عیبے آئی تہ ءَ مہ بیت۔ ھچ بدی ءِ ساھگے برائی مہ کپ اِیت۔ بلے آ انگت ءَ ناپیلو انت۔ آئرا وت ھدابوگی انت۔ چی ءَ کہ آ وت ھدائی بہرے ءُ آ ھدا ءَ ھما دمان ءَ زانت یا کہ وت ءَ را زانت وھدے آئی تہ ءَ وتی ذات ءِ تہ ءَ ھدائی ئیں خاصیت بیا انت۔ ءُ ایش مشکلیں کارے۔ گرانیں ھبرے۔ پمیشا ھر مردم یک مذہبے جوڑ کُرتگ۔ ھنچش چشکہ ھر دود ءُ ربیدگ ءِ مردم وتی جند ءِ دود ءُ ربیدگی لیوس ءِ تہ ءَ پوشائینوک انت۔ ءُ وش انت۔ گُڑا ھر مردم وش انت۔ کہ آئرا مذہبے ھست۔ مذہب یک لیوسے کہ مردم گور ءَ کُرتگ۔ ایشی تعلقداری گوں آئی ارواھ ءَ نہ انت۔ چی ءَ کہ وتی ارواھ ءِ تہ ءَ ھر مردم ھدائی دیم ءَ لوچ انت۔ لگڑ ءُ بے لیوس انت۔ دراھیں مذہب آنکہ عزت ءِ لائک انت۔ ءُ من آیاں خراب نہ گوشیں بلے من روایتی مذہب ءَ یک لیوسے ھیال کنیں کہ ایشی تہ ءَ مئے بدن چیر انت۔ بلے مئے ارواھ ءُ روھ لوچ انت۔
 ءُ منوچ ہر گْوشت۔ بلے ھر مردم ھدابوت نہ کنت۔ یعنے ھدا ءَ زانت نہ کنت۔
 پمیشا تو ھر مردم جُہد کنت۔ کہ آ چہ ھدا ءَ نزینک بہ بیت۔ چہ وتی لوچیں ارواھ ءَ نزینک تر بیت۔ تانکہ آ اے دنیا ءِ بدی ءَ چہ وت ءَ را دور بہ دار اِیت۔
 ءُ منو چہر کھند اِت۔ تو ھما ھبر ءَ دیان ئے۔ چشکہ من ساری ءَ ایشی بارو ءَ ترا گْوشتگ کہ مذہب مئے ناپیلوی ءِ مئے بزھگی ءُ کمزوریانی یک راہ ءُ کشکے کہ تو مذہب ءَ بگیر زندگ بوت نہ کن ئے۔
 ءُ مزارلکمہ دیان بوت۔ تو چش مہ گْوش کہ تو بگیر چہ مذہب ءَ زندگ بوت نہ کن ئے۔ بلے چہ ھدا ءَ بگیر زندگ بوت نہ کن ئے۔
 بلے مذہب ترا ھدائی نیمگ ءَ بارت۔ منو چہر وش بوت۔ کہ بلکنا مزار نوں ھدا ءَ منّگ ءَ پد بلکنا مذہب ءَ ھم بہ منّ اِیت۔
 ءُ مزار گْوشت۔
 مذہب ترا ھدانیمگ ءَ نہ بارت۔ مذہب ترا یک ھشکیں راھبندے ءِ نیمگ ءَ بارت کہ اے کشک ءُ راھبندانی تہ ءَ ارواھ نیست۔ ایوک ءَ ھشکیں عبادت انت۔ ءُ بس۔
 بلے تانکہ مذہب نہ بوتگ۔ گُڑا مردم ءِ دلگوش گوں ھدا ءَ چون بیت۔ ترا ھدا ءِ نیمگ ءَ روگ ءَ پہ عبادت بکار انت۔ تانکہ تو ھدا ءَ سر بہ بو۔ منو چہر ھنچش پہ ترندی گْوشت۔ چشکہ آ سوگہ ءُ دلجم بہ بیت۔ کہ آئی مذہب ءِ بارو ءَ دلیل باز سرجم ءُ سوگہ ئیں دلیل اتنت۔
 ءُ مزار نہ زانت کہ چے بگْوش اِیت۔ پدا کرار کرار گْوشان بوت۔
 مردم ءَ ایوک ءَ ھدا بکار انت۔ مذہب بلکنا بکار نہ انت۔
 تو چہ گوشت ءَ وش ءُ چہ ھڈّ ءَ زار۔ اے چون بوت کنت۔ منو چہر مزار ءِ چہ تضاداں پھر دلیل ءِ سر ءَ سوالے چست کُرت۔ کہ یکدمے مزار وت ابکہ بوت۔ کہ چے بگْوش اِیت۔
 ءُ پدا آپکر جنان پرمات۔
 مذہب راھبندانی نام انت۔ ھدا ءِ آگہی مردم ءِ ھما زانت ءُ زانشت انت۔ کہ ایشی تہ ءَ آ چہ وتی ھکمت ءُ ھدا ءِ زانت۔ چی ءَ کہ آ وت ءَ را زانت۔
آ ھر دو چُپ بوت انت۔ چشکہ مزار ءُ منو چہر ھر دوکانی جست ءُ پد۔ سوال ءُ جواب یک ھدی ءَ رسان نوں دیمی روگ ءِ گشاد ءُ لائکی نہ داشت۔ پرچا کہ ھر دو یک ھنچشیں ھبر ءِ سر ءَ باث کنان اتنت۔ کہ ایش بنی آدم ءِ گْوستگیں دہ ھزار سالانی باثے اَت۔ کہ بنی آدم اے بارو ءَ ھچ آسرے ءَ سر نہ بوتگ اَت۔ آنکہ نوں اے باثانی اِشکنگ ءِ یک سگّ ءُ یک برداشتے مان اھتگ اَت۔ کہ ساری ءَ چشیں باثانی سر ءَ مردماں سنگسار کنگ بوتگ۔
 ءُ پدا منو چہر پاد اھت ءُ گْوشت۔
 من ترا یک چیزے پیش دارآں۔ آ دور کنان گیلری ءِ تہ ءَ پُترت۔
 ءُ مزار پہ آپ دستی ءَ پاد اھت ءُ انگر آنگر چاران یک دروازگے پچ کُرت۔ کہ ایش غسل خانگ ءِ دروازگے اَت۔ کہ آ ھموداں پُترت۔
منو چہر ءِ غسل خانگ چرائی وسپوکیں کوٹی ءَ گیشتر نمادار ءُ براھدار اَت۔ کہ غسل خانگ ءِ فرش ءَ دراہ ٹائل جنوک اتنت۔ ءُ ھر نیمگ ءَ مزنیں شیشگ جنوک اتنت۔ کہ بررئچگ ءِ وھداں مردم چارمکنڈ وت ءَ را ھمے دراج ءُ مزنیں شیشگانی تہ ءَ دیست ءُ چار اِت۔
 یک بُن ءَ کموڈ ایر اَت۔ یک غسل ءِ ٹبے ایر اَت۔ کہ برکش دیان اَت۔ دیوال ءَ ٹوال سر بہ سر ایر اتنت۔ سابون دانیانی تہ ءَ سابون ایر اتنت۔ کہ آیانی وشبو کوٹی ءِ تہ ءَ تالان اتنت۔ بُرز یک دریچگے ءِ تہ ءَ پوڈر۔ سر ءِ تیل۔ پرفیوم۔ ءُ ایدگہ کسان ءُ مزنیں بوت۔ ل ایر اتنت۔ کہ اد ءَ ھر آئیوکیں مردم ءِ دلگوش ءَ گوں وت ءَ کُرت انت۔ کہ مزار ھم دل وار نہ دات ءُ آ ھمے عطر ءُ زبادانی بوت۔ لاں بٗو کشان ءَ پد و پد آیانی جاہ ءَ ایر کنان بوت۔
 بلے مزار گُڑاِت۔ وھدے آ دروازگ ءِ نزینک ءَ جنوکیں کسانیں الماری ءَ پچ کُرت۔ کہ الماری ءِ تہ ءَ پانزدہ بیست کِسم ءِ گودان بند یعنے بریزئیر ایر اتنت۔ ءُ ایش ساٹن ءُ سلک ءِ برکش دئیوکیں گودان بند اتنت۔ کہ ھموداں ایر اتنت۔ ءُ پدا آ اد ءَ بازیں سلکی ئیں انڈروئیر دیست۔ کہ آ ھیال کُرت۔ کہ بلکنا ایش اردشیرؔ ءِ جنین ءِ چیز اتنت۔ بلے ایش منو چہر ءِ غسل خانگ اَت۔ گُڑا کسے دومی مردم اد ءَ چون اھت کُرت۔
 ءُ دیوال ءِ جاندمی نیمگ ءَ یک فلمی کارستے ءِ نیم پوچیں عکسے جنوک اَت۔ کہ الم ءَ ایش منو چہر ءِ غسل خانگ بوت کُرت۔ ءُ دگہ کسے ءِ بوت نہ کُرت۔
مزار آپ دست کُرت۔ ءُ آئرا منوچہر ءِ ھمے تھام ءِ سر ءَ ھیرانگی بوت۔ کہ بلکنا منو چہر وتی دل ءَ ھمے وشبو ءُ ھمے سلک ءُ ساٹنی چیزانی تہ ءَ وش کُرت۔ کئے زانت۔
 ءُ وھدے آ ڈن ءَ در کپت۔ گُڑا مزار دیست کہ منوچہر ءِ دست ءَ کتابانی یک سر بارے اَت۔ کہ آ اے کتاباں میز ءَ ایر کنان پدا یک یک ءَ ایشاں مزار ءَ پیش داران بوت۔
 ایش زرتشت ءِ زند ءِ بارو ءَ انت۔
مزار اے کتاب ءَ چار اِت۔ ءُ وتی یک کنڈی ءَ ایر کُرت۔ چشکہ آ زرتشت پیگامبر ءِ زند ءَ بارو ءَ چیزے زانگ بہ لوٹ اِیت۔
 دومی مرگ ءُ زند ءُ دومی دنیا ءِ بارو ءَ اَت۔
 سیمی کتاب ءِ تہ ءَ زرتشت ایران ءِ تہ ءَ۔ چارمی کتاب زند ءِ المیں جست ءِ سر ءَ اَت۔
مزار اے کتاباں چاران بوت۔ پدا جست کُرت۔
 شُمارا آتش پرست پرچے گْوش انت۔
 پمیشا کہ ما آچ ءَ المیں راستی زانیں۔ کہ ھر چیز چہ آس ءَ پیداک اَت۔ ءُ پدا آچ ءِ تہ ءَ ھوار کپت۔
 بلے اے نام ءِ تہ ءَ یک دلمانگی یے ھست۔ مزار گْوشان بوت۔ پدا گْوشان بوت۔ آتش پرست۔ آتش پرست۔ آتش پرست۔
 ءُ منو چہر کھند اِت۔ تو ایشاں بوان۔ ءُ پدا ھال بدئے کہ ترا اے کتاب چے پیم ءَ زانگ بوتگ انت۔
 ءُ مزار پاد اھت ءُ کھندان گْوشت۔
 بلے اچ اے کتابانی وانگ ءَ پد اگاں من مذہبی یے نہ بوت۔ آں۔ گُڑا تو چے گُش ئے۔
 آ تئی رضا ءُ تئی مرضی۔ منو چہر گْوشان بوت۔ ءُ درشان کنان گْوشت۔
 من نہ گْوش آں کہ تو زرتشتی یے بہ بو۔ بلے من لوٹ آں کہ تو مئے بارو ءَ بزان۔
 چی ءَ پہ نا۔ مزار گْوشت۔ پرچا کہ من دنیا ءِ دراھیں مذہبانی بارو ءَ زانگ لوٹ آں۔ ءُ من دراھانی عزت ءُ قدر ءَ کنیں۔ بلے نہ زاناں پرچے من ءَ چہ مذہباں گیش ھدا ءِ ھیال گیشتر دوست بیت۔
 پمیشا کہ تو پکر جن ئے۔ منو چہر ھند اِت۔ ءُ آئرا گْوشت۔
مزار کتابانی بڈّ ءَ زور پہ وتی ھاسٹل ءَ رادگ بوت۔ کہ اچ اداں اِنکس دور نہ اَت۔
وانندہ گل ءِ کونسل سیشن مزار ءِ زند ءِ یک مزنیں سرگْوستے جوڑ بوت۔ کہ اے کونسل سیشن اِنکس مزن اَت۔ کہ ایشی تہ ءَ اولی وار چہ دراھیں ڈیھ ءَ سدانی وانندگیں مردم بہر زورگ ءَ اتنت۔ کہ یک زمانگے وانوکیں مردم پہ درمانے ءَ ودی نہ بوت انت۔ بلے نوں اِنکس وانندگ چہ نوکیں سرکار ءِ پچ بوئوکیں اسکولاں د ر کپتگ اَت۔ کہ آ کسے ءِ چمانی تہ ءَ اھت انت۔ آنکہ تنے وھدی اے ھند۔ مُلک ایدگہ بہرانی تعلیم ءَ چہ پُشت ءَ اَت۔ بلے اے نوکیں ورنا چشکہ گوں زند ءِ دراھیں اُمیتاں یک نوکیں بنداتے آرگ لوٹ اِت۔ ءُ مزار گوں اے ورنایاں وتی بہر ءَ دَیگ لوٹ اِت۔ آنکہ تنے وھدی پہ شری سوگہ نہ اَت۔ کہ آ چہ زند ءَ چے لوٹ اِت۔ ءُ پرچے لوٹ اِت۔
 احمدانؔ ءِ کونسل سیشن ءِ تہ ءَ پہ پنچ سال ءَ س ر کماش بوگ المی اَت۔ کہ ایدگہ سنگتانی تہ ءَ وزیر خان۔ گل محمد۔ محمد وفا۔ رھیمداد۔ سلیم ءُ کمالان اتنت۔ کہ آ احمدان ءِ دیم پہ دیمی پہ ورنا وانندہ گل ءِ پاگ واجہی ءَ اوشتوک اتنت۔ کہ جتاجتائیں ڈلانی وانندگاں گوں گپ ءُ دیوان جاری ءُ ساری اتنت۔ کہ شال ءِ میزان ہوٹل ءِ دراجیں کاپر ءُ ہالانی تہ ءَ وانندگ سراپ کنان وتی وتی اُمیت وارانی بابت ءَ کنونسگ کنان اتنت۔ کہ اے درگت ءَ ہاسٹل ءِ تہ ءَ ھر شپ دیوان بوت انت۔ ءُ یک نوکیں چیزے دیم ءَ اھت ءُ یک نوکیں اُمیتے سرزرت۔ احمدان نہ شازادگے اَت۔ ءُ نیکہ سردارے ءِ بچ اَت۔ ءُ نیکہ سردارخیلے۔ بلکنا آئی تعلقداری چہ لس مردمان اَت۔
 احمدان مشکے ءِ میتگ نوک جو ءَ ونتگ اَت۔ چہ مشکے ہائی اسکول ءَ میٹرک پاس کُرتگ اَت۔ ءُ رند ءَ چہ خضدار ءِ نوک پچ بوتگیں کالج ءَ ایف اے کنگ ءَ پد کراچی ءَ درشتگ اَت۔ ءُ بی اے کنگ ءَ پد کراچی یونیورسٹی ءَ چہ ایم اے کنگ ءَ اَت۔ کہ ھمے دمان ءَ خان کلات ءِ کئیزی گری ءُ بندی گری ءِ دور بنا بوتگ اَت۔ ءُ میر حمل یاگی بوتگ اَت۔ ءُ سردار نوروز خان کوھانی تہ ءَ جنگ کنان اَت۔ ءُ اے جاورانی تہ ءَ احمدان وتی وانگ یلہ داتگ اَت۔ کہ اد ءَ اولی وار وانندہ گل ٹاھینگ بوتگ اَت۔ کہ رند ءَ ون یونٹ پروشگ ءِ زرمبشت ءِ تہ ءَ آ شال ءَ اھتگ اَت۔ ءُ اد ءَ چہ بوھیر ءُ بیرم ءِ سیاست ءَ متاثر بوان ورنا وانندہ گل ءِ تہ ءَ گوں وتی دراھیں زور ءُ طاقت ءَ بہر زوران اَت۔
 احمدان ءِ پِس خضدار ءِ ناظم ءِ دپتر ءِ ریڈر ءُ پیش کارے اَت۔ ءُ آیانی دراھیں زند سادگی ءُ گریبی ءَ گوں وتی کْوھنگیں رسم ءُ دوداں وپاداری ءِ تہ ءَ گْوستگ اَت۔ کہ کدی احمدان ءَ اے اُمیت نہ اَت۔ کہ یک روچی آ شازادگ۔ سردار ءُ نوابانی دیوان ءُ مجلساں نندوک بیت۔ چشکہ نوں بوھیر ءِ دیوان ءَ اسٹینلے ہوٹل ءَ چہ دور دور ءَ مردم اھت انت۔ کہ ایشانی تہ ءَ چہ لس مردم ءَ بگر تانکہ مزنیں نواب۔ سردار ءُ سرزادگ ءُ شازادگاں ھر کس اھت کہ اے دیوانانی تہ ءَ آ گوں بوھیر ءُ بیرم ءَ نندوک بوت۔ ءُ آ اے مردمانی گپ ءُ تراناں گوشداران بوت۔
 واجہ کار بوھیر ءُ بیرم احمدان ءِ سر ءَ باور کُرتگ اَت۔ پمیشا ورنا وانندہ گل ءِ مہار ءَ احمدان ءِ دست ءَ داتگ اَت۔ احمدان ءِ سیائیں مود ءُ سیائیں بروت ءُ ترندی ءُ تیزی آئرا ورناہ وانندہ گل ءِ تہ ءَ یک سروک ءُ راھدبرے جوڑ کُرتگ اَت۔ کہ آئی تہ ءَ اِنکس علم ءُ زانت آنکہ نیست اَت۔ بلے آئی تہ ءَ ایدگراں وتی کشّ ءَ آرگ ءِ لائکی ھست اَت۔ احمدان ءِ دومی سنگت کمالان اَت۔ کہ احمدان ءُ کمالان بزاں دراھیں ورنا وانندہ گل ءِ کالخواہ اتنت۔ کہ اچ آیاں بگیر ھچ چیزے دیم ءَ نہ شُت۔ احمدان اِنکس نرم ءُ سگّ والایے اَت۔ گُڑا کمالان کمکیں لاتما ءُ مگوز اَت۔ کہ چہ وت ءَ جہل ءُ بُرز دگہ کسے ءَ را دوست نہ داشت کہ ایوک ءَ وتی جند ءَ دیم ءَ آرگ لوٹ اِت۔ بلے آئی گْوشت۔ انکانی تہ ءَ یک اثرے اَت۔ پمیشا مہلوک آئرا دوست داشت کہ گل ءِ جنگ ءُ جیڑہانی تہ ءَ کمالان مُدام نیام کپت۔
 کمالان چو احمدان ءَ یک بزگرے ءِ چُک اَت۔ کہ کوھلو ءُ کاھان ءِ تہ ءَ پیداک بوتگ اَت۔ سندھ ءَ ونتگ اَت۔ ءُ پدا شال ءَ اھتگ اَت۔ ءُ گل ءِ ممبری ءَ پد نوں گل ءِ بنجاھی ممبرانی رد ءَ وت ءَ را رسینتگ اَت۔
 کمالان لاگر ءُ بُرز ءُ ڈلگ چمیں ورنایے اَت۔ کہ بوھیر ءُ بیرم ءَ اچ آئی باز اُمیت ھست اَت۔ کہ آ دیمتر ءَ شریں باسکے جوڑ بوت۔ احمدان ءُ کمالان مُدام چہ پارٹی ءَ رومان گران اتنت۔ کہ رند ءَ آ گوں وزیرخان۔ گوں سلیم ءُ گوں محمد وفا ءُ رھیمداد ءِ ھم تپاکی ءَ پارٹی ءُ گل ءِ چن ءُ لانچاں دیم ءَ بُرت۔ ءُ رند ءَ ایدگہ دراھیں ورنا ھمے لہتے سروکانی پروگرام ءَ دیم ءَ بُرت۔ کہ گل ءِ سر ءَ پارٹی ءِ مزنیں چھاپ ءُ نکشے اَت۔ کہ گل چہ پارٹی ءَ جتا روگ نہ لوٹ اِت۔
 ورنا وانندہ گل ءِ دراھیں ورنا گریب ءُ لس اُلس ءَ چہ تعلقدداشت انت۔ کہ ایش بوھیر ءُ بیرم ءِ واب اَت۔ کہ اگاں آیاں دیمتر ءَ یک قومے جوڑ بوگی اَت۔ گُڑا ھمے طبقہ دیم ءَ روگی اَت۔ کہ تنے وھدی اے ھند ءُ علاقہ ءَ نواب۔ سردار ءُ خان دیم ءَ برگ ءَ اتنت۔ کہ لس مردم چہ قومی کاراں وت ءَ را زبہر ھیال کنان اتنت۔
 مزار ءِ واھگ ءُ ھُب ھمیش اَت۔ کہ آ گل ءِ کماش بہ بیت۔ بلے احمدان ءُ کمالان ءِ گرپت ھمنکس زور آور
اَت۔ کہ آئرااُمیت نہ اَت۔ کہ آئیوکیں روچاں کسے احمدان ءُ کمالان ءِ گرپت ءَ گل ءِ سر ءَ پروش اِیت۔
 بلے مزار وتیلابی اِنگ ءُ وتی سلہ ءُ سلبت ءَ یلہ نہ دات کہ آ شپ تہاریں شپ ھاسٹل ءِ کمرہانی تہ ءَ روان پہ وت ساتھی سنگت جوڑ کنگ ءِ جُہد کنان بوت۔
کونسل سیشن ءِ بندمُچی ءِ تہ ءَ سک سکیں ھبر دیم ءَ آیان بوت انت۔ کہ ھر ممبر پادآیان اسٹیج ءِ سر ءَ وتی دل ءَ ھورک کنان بوت۔ ءُ ھر ممبر چہ وتی جاوراں گیش دنیا ءِ سیاست ءِ سر ءَ باث ءُ تران کنان بوت۔ چشکہ امریکا ءُ ارس ءِ نیام ءَ جنگ آیانی درنیام ءِ جنگے اَت۔ یا چشکہ میان رو دراھتک ءَ ازیکائے قومی زرمبشت آیانی وتی زرمبشت اتنت۔ یا چشکہ اگاں دنیا ءِ تہ ءَ سوشلزم ءُ کمیونزم ءِ واب کدی پیلو ءُ سرجم بوت انت۔ گُڑا بزاں اچ ھمے قبیلہ ءُ قومی راج ءُ چاگرد ءَ چہ پاد کایان ءُ دنیا ءِ تہ ءَ تالان بنت۔
 افریکا۔ ایشا ءُ لاطینی امریکہ ءِ جُہد چشکہ اے ورنایانی تہ ءَ وتی زند ءَ بدل کنگ ءِ یک نوکیں اُمیتے آورتگ اَت۔ کہ آ وت اے ملکاں نہ دیستگ اَت۔ ءُ نیکہ کدی آیانی دیوان ءَ پجاروکی گوں دنیا سیاہ پوست ءُ سہریں مردماں بوتگ اَت۔ بلے آ وتی گْوشت۔ انکانی تہ ءَ ایشانی نام ءَ ھنچش گران اتنت۔ چشکہ پٹرس لومبا۔ نائریرے۔ سوئیکارنو۔ نہرو۔ ناسر۔ فیڈل کاسترو۔ بوھیر ءُ بیرم ءِ وتی سنگت ءُ دوست ءُ ھمراہ بباں۔ کہ اگاں آ ایشانی چن ءُ لانچاں دیم ءَ نہ بُرت گُڑا بزاں کہ آ ھچ نہ کُرت۔ ھچ دیم ءَ نہ بُرت۔ ءُ دنیا ءِ سیاست ءِ تہ ءَ وتی ھچ بہرے پیش نہ داشت۔
 سیمی دنیا۔ قومانی وت واجہی۔ جمہوریت۔ سوشلزم۔ آزاتی۔ مذہب ءِ آزاتی۔ گْوشتن ءُ گْوشت۔ انک ءِ آزاتی۔ نوشت ءُ نویستگ ءِ آزاتی۔ اے دراھیں نعرہ ءُ جارانی تہ ءَ وتی یک تھام ءُ چسّے اَت۔ کہ ورناہ وانندہ گل ءِ ھر ممبر ایشاں ھنچش چہ وتی زبان ءَ در کُرت۔ چشکہ ایش آئی وتی جند ءِ زبان ءُ لسان ءِ ھرپ ءُ لوذ بہ بنت۔ آنکہ آیانی وتی چاگرد تنے وھدی وانگ ءَ نہ زانت ءُ نیکہ آیانی وتی ڈیھ پہ ڈنی دنیا ءَ پچ بوتگ اَت۔ یا کہ آ وت کدی ڈن ءَ درشتگ اَت۔ بلے چہ کتابانی وانگ ءَ چہ مہلوک ءِ گپ ءُ چہ بدل بوئوکیں دنیا ءِ چول چلکاں نوک نوکیں ھیال ءُ پکر پند ءُ مزل جنان۔ برے دوریں ھنداں اھتگ ءُ سر بوتگ اَت۔ کہ نوں ایش ورناہ وانندہ گل ءِ ممبرانی گْوشت۔ انکی بہر جوڑ بوتگ اَت۔
 ءُ انونین کونسل سیشن ءِ تہ ءَ مزار وت نہ زانت کہ آ کیوبا ءِ تہ ءَ نندوک انت۔ یا کہ ماسکو۔ واشنگٹن۔ ویت نام۔ قاہر ءُ نائیجیریا ءِ تہ ءَ نندوک انت۔ کہ وت ءَ را اِنکس گوات دَیگ ءُ اِنکس بُرز ھیال کنگ ءِ تہ ءَ وت مزار ءَ یک وشی ءُ شادمانی یے بوگ ءَ اَت۔ چشکہ اگاں آئی وس ءُ طاقت بہ بیت۔ گُڑا یک روچ ءِ تہ ءَ دنیا ءِ تہ ءَ جمہوریت ءُ کمیونزم بیار اِیت۔
 کونسل سیشن ءِ بندیں مُچی ءِ تہ ءَ مزار دنیا ءِ سیاست ءِ بارو ءَ وتی چم شانک ءَ پیش کُرت۔ ءُ وھدے آ وتی گْوشت۔ انک ءَ ھلاس کُرت۔ ءُ جہل وتی کرشی ءِ سر ءَ نشت تو آ نہ زانت کہ آ چے گْوشتگ اَت۔ آئی تہ ءَ وتی جند ءِ دل ءَ بازیں وسوسگ سر چست کُرت انت۔ چشکہ آ باز ھنچش گپ جتگ اَت۔ کہ ایش گوں آئی چاگرد ءَ میئل نہ داشت انت۔ بلے آ ایشاں در کُرتگ اَت۔ کہ نوں آئرا وتی ھیال ءُ پکر ءُ وتی جند ءِ چپ ءُ چاگرد ءِ درنیام ءَ یک مزنیں ھورکی ءُ جتائی ءِ مارشت بوگ ءَ اَت۔ چشکہ آئی دراھیں گپ پوک اتنت۔ چشکہ آ نہ تنے وھدی وت ءَ را زانتگ اَت۔ ءُ نیکہ اے دنیا ءَ زانتگ اَت۔ چشکہ آئرا تنے وھدی باز دیمی روگی اَت۔ تانکہ یک روچی آ ھما ھند ءُ اویلاں سر ببات کہ آ وت ءَ را ءُ دنیا ءَ بزانت۔ کہ تنے وھدی آ ھچ نہ زانت۔ تنے وھدی آ وتی جند ءَ نہ زانت۔ گُڑا دنیا ءَ چون بزانتیں۔ دنیا ءِ ھیال۔ گوں آئی وتی جند ءِ ھیالاں گڈو وڑ بوان آئرا بے تامل کنان بوت انت۔ چشکہ آئی گْوشت۔ انک آئی تہ ءَ یک نوکیں تکانسری یے ءُ بے جاراتی یے پاد کُرتگ اَت۔ کہ آ ایشی سر ءُ بُن ءَ نہ زانت کہ آخر آئرا وتی جند ءِ ذات اِنکس پرچے کسان ءُ گْونڈ ءُ بے معنامارشت بوت۔ چے آئی تہ ءَ یک کُدرتی ئیں بدی یے ھست اَت۔ کہ اچ ایشی کدی در نہ یات۔ چے ایش آئی ءُ بلال ءِ درنیام ءَ بوئوکیں ھما سیاہ تہاریں ھرکت اتنت۔ کہ آ وتی نفسی واھگانی پدّر کنگ ءَ پہ نہ زانتگ اَت۔ ءُ بلال ءِ۔ ایپی کورین۔ فلسفہ ءِ بہر بوتگ اَت۔ کہ پہ بلال چہ سیاست ءَ۔ چہ مذہب ءُ چہ دود ءُ ربیدگ ءَ بُرز ءُ بالا آئی وتی بدن ءِ آسراتی ءُ تھام گیشتر معنا ءُ متلب دات ءُ مزار ءَ تُرس اَت۔ کہ بلال ءِ سنگتی ءُ دوستی آئی دراھیں گشاد ءُ لائیکیاں پوک کنت۔
 پمیشا ھما روچی کونسل سیشن ءِ گْوشت۔ ءُ پدا آ وت ءَ را یک شریں مردمے ھیال نہ کُرت۔ ءُ آئرا مارشت بوت۔ چشکہ اے دنیا کہ پرائی زانگ ءُ آ اِنکس ھُب ءُ ھدوناک اَت۔ نوں اچ آئی دست ءَ در کپان اَت۔ کہ اے دنیا ءَ اگاں کسے زانت ءُ کسے پوہ ءُ سرپد بوت۔ ءُ اگاں کسے ایشی تہ ءَ وتی بہر ءَ دَیگ لوٹ اِیت۔ گُڑا آ ایوک ءَ ھما شھکس اَت۔ کہ آ ھچ ملامت ءُ ھچ ھجالت نہ اَت۔ کہ آ اے دنیا ءَ تہ ءَ گوں وتی بُرزیں چماں وتی کار ءَ وش وش کنان دیم ءَ شُت۔ بلے آ نہ زاناں پرچے مارگ ءَ اَت۔ چشکہ اچ آئی چیزے زیان بوتگ۔ چشکہ آ وتی جند ءِ شوھاز ءِ تہ ءَ وت ءَ را گار ءُ زیان کُرتگ اَت۔ چشکہ وت ءَ را زانگ ءِ شوھاز ءِ تہ ءَ آ چش مہ بیت۔ کہ دائم ءَ وتی جند ءَ گار ءُ زیان بہ کنت۔
 مزارؔ ءَ وتی لاپ ءَ یک دردے ءِ مارشت بوت۔ ءُ آئی گٹ ھشک بوت۔ ءُ آئرا تور اِت۔ کہ آئی وتی تفنیک جہل مہ روت ءُ آئرا وتی چمانی دیم ءَ اے دنیا یک سیائیں ٹکے ءِ سورت ءَ درا بوت۔ ءُ آئی دل درئک اِت۔ ءُ آئرا مارشت بوت۔ چشکہ آ ھمے سیائیں ٹک ءِ تہ ءَ بُڈ مہ روت ءُ فنا مہ بیت۔
 آئرا وتی فنا بوگ ءِ یک کارے نہ کنگ۔ اے دنیا ءِ تہ ءَ وتی بہر ءَ پیش نہ دارگ ءِ یک پشومانی یے زُرت ءُ آئی دست ءُ پاد نمب بوت انت۔ ءُ آئرا وتی ایشیا۔ افریقا۔ امریکا۔ ءُ لاطینی امریکہ ءِ دراھیں زرمبشتانی بے یکینی یا گیر یکینی ءُ بے سکھتی تور اِت۔ چشکہ آ وتی جند ءِ ذات ءِ پروشکیں وابانی پیم ءَ دنیا۔ دود ءُ مان ءُ راجدپتر ءِ وابانی پیم ءَ پوک ءُ بے سیت بہ بنت۔
 چی ءَ کہ وھدے مزار ءَ وتی جند ءِ بزھگی۔ لاچاری۔ ءُ کمزوریانی مارشت بوت۔ گُڑا پرائی چشکہ ایدگہ دراھیں واب پوک ءُ بے سیت زانگ بوت انت۔ نہ زاناں چون مزار ھما روچی گْوشت۔ انک ءَ پد وتی سیائیں ٹِک ءَ چہ وتی چمانی دیم ءَ دورکُرت۔ ءُ چون آ یک وارے پدا وتی دل ءِ تہ ءَ اُمیت ءِ کندیلاں روژنا کُرت۔ کہ آ زندگ بہ بیت۔ آ اے دنیا ءِ تہ ءَ وتی بہر ءَ پیش بہ دار اِیت۔ آنکہ آ وتی دراھیں ھرکتانی سر ءَ ایراد بست ءُ آئرا منوچہر۔ بلال ءُ وتی جند ءِ ذات دراہ پوک نظر آیان بوت انت۔ کہ آ وت ءَ را چرے دراھیں چیزاں بُرز گْوند اِت۔ کہ آئی دماغ ءِ پُشت ءَ زند ءِ یک دگہ نوکیں ءُ شررنگیں عکسے اَت۔ بلے نوں نہ زاناں اے دراھیں عکس آئرا پُرشان نظرآیگ ءَ اَت۔ چشکہ اچ آئی چیزے زیان بہ بیت۔ یا چشکہ آ وت ءَ را زیان بہ کنت۔
 شال ءِ تچکیں بازار ءِ تہ ءَ آ وت ءَ را کُجا شوھاز بہ کنت۔ اے ھما جست اَت۔ وھدے ھماروچ چہ کونسل سیشن ءِ وتی گْوشت۔ انک ءَ پدآ چہ وت ءَ کُرتگ اَت۔ ءُ بلکنا ایشی پسّو آئرا گون نہ اَت۔ ءُ کئے زانت۔
 سیمی روچ ءَ کونسل سیشن ھلّ اِت۔ احمدان ءُ کمالان کٹّ اِت۔ وزیر خان۔ رھیمداد۔ محمد وفا۔ سلیم۔ ءُ لہتیں نوکیں سنگت گل ءِ بُنجاھی کمیٹی ءِ رُکن جوڑ بوت انت۔ ءُ مزار شال ءِ ٹک ءِ سیکرٹری بوت۔ آنکہ آ دراھیں وانندہ گل ءِ کماش بوگ لوٹ اِت۔
یک روچے شپ ءَ آ وتی ھاسٹل ڈارمیٹری ءِ تہ ءَ اھت۔ گُڑا دیست کہ بلالؔ چیوان چیوان ڈارمیٹری ءِ دروازگ ءَ پچ کُرت۔ چشکہ آئرا آئوکیں مردم ءِ سر ءَ شک بہ بیت۔
 ءُ وھدیکہ آ مزار ءَ دیست تو کمکیں ھجالت ھجالت کھندان گْوشت۔ من ھیال کُرت۔ کہ بلکنا دگہ کسے اھتگ۔
 ءُ مزار وتی دیم ءَ تہار کنان گْوشان بوت۔ دگہ کئے بوت کنت۔
 ءُ اڈہ گیں دروازگ ءَ کمکیں دگہ پراہ کنان مزار پُترت تو تہت ءِ سر ءَ یک ورنائیں زیبائیں جنکے نشتگ اَت۔
جنک مزار ءَ دیست تو بشکھندگ بوت۔ بلے مزار وتی دیم ءَ تہار گردینت۔ ءُ بلال مزار ءِ دیم ءِ کرنچ ءُ مونجائی ءَ چاران اوشتوک اوشتوک گْوشان بوت۔ ایش منی دوست انت۔ سائمہ۔ ءُ مزار وتی تہت ءِ سر ءَ نندوک وتی جراباں کشان بوت۔ بلال ءُ جنک ءِ نیمگ ءَ نہ چار اِت۔
جنک پاد اھت۔
 ءُ بلال گْوشت۔ گُڑا بیا ترا بہ برآں۔ مئے سنگت زار گپتگ۔ آ مزار ءِ نیمگ ءَ چاران بشکھندگ بشکھندگ گْوشان بوت۔
 ءُ پدا بلال جنک ءَ زُرت ءُ آ چیوان چیوان دُزّی دراھت انت۔ ءُ پدا بلال پُترت تو مزار وتی دل ءِ تہ ءَ سوگہ اولی وار بلال ءَ گوں دیم ءَ پہ دیم بوت۔
 اے شریں ھبرے نہ انت۔
 چے شریں ھبرے نہ انت۔
 جنک ءِ اد ءَ آرگ۔
 بلے سیکس تو ھر کس ءَ روا انت۔ بلال اِگ اِگ گْوشان بوت۔ ءُ مزار گْوشت۔ بلے سیکس ءُ نفس ءِ اے پیم ءَ پدّر کنگ ھم روا نہ انت۔ چشکہ تو کنگ ءَ ئے۔
مزار ترندی ءِ تہ ءَ گْوشان بوت۔ ءُ بلال پدا ھما ڈول ءَ اگ اگ گْوشان بوت۔ چشکہ آ ایشرا بدیں ھبرے ھیال نہ کُرت۔ کہ یک جنکے ءَ اد ءَ آرگ بہ بیت۔ بلے چے منی ءُ تئی سیکس ءِ ھرکت شر انت۔ کہ ماں ایشرا وتی نپاد ءِ تہ ءَ کنگ ءَ ایں۔
مزار ءِ سر گردان بوت۔ ءُ اولی وار آئرا مارشت بوت۔ چشکہ بلال ءِ سنگتی آئرا یک تہار ءُ سیاھیں کشکی ءِ نیمگ ءَ بران اتنت۔ ءُ اولی وار آئرا گمان اھت کہ اگاں یک جنکے ءِ اد ءَ آرگ بدیں ھبرے اَت۔ گُڑا بلال ءُ آئی نفس ءِ لیب ءُ گْوازی۔ ھم بدیں ھبرے اَت۔ بلے پرک ھمیش اَت۔ کہ بلال یک جنک ءَ درآں درکالج ہاسٹل ءِ تہ ءَ آورتگ اَت۔ وھدیکہ آ ءُ بلال ڈارمیٹری ءِ سیاہ تہاری ءِ تہ ءَ گوں یک دومی ءِ بدن ءَ لیب کُرت انت۔ ءُ اگاں ایش گناہ ءُ بدیں ھبرے اَت۔ گُڑا آیانی لیب ءُ گْوازی ھم بدیں کارے اَت۔ مزار نہ زانت کہ چے پیم ءَ وتی ءُ بلال ءِ درنیام ءَ بوئوکیں وتی ءُ بلال ءِ نفسی لیب ءُ گوازیاں ثابت بہ کنت۔ کہ ایش الم اتنت۔
 بدی ءِ تہ ءَ ھچ ھبرے۔ ھچ چیزے الم نہ اَت۔ بدی مردم ءِ بدن ءِ ھما واھگ انت۔ کہ ایشی تہ ءَ یک ذاتے وتی بدن ءِ گرانباری ءَ وتی پکر ءِ دست کُمکی ءَ سبک کنگ لوٹ اِیت۔ بلے وھدے اے گرانباری جہل کپ اِیت۔ ءُ سبک بیت۔ گُڑا پکرا یشی مدت ءُ کُمک ءَ دست کش بیت۔ ءُ بدن پشومان مان اِیت۔ پکر ملامت بیت۔ ھجالت بیت۔ شرمندگ بیت۔ پمیشا بدن ءِ باز واھگ انت۔ کہ اگاں مردم ھر واھگ ءَ پدّر کنان بروت ھم بدن ءِ گرانباری سبک نہ بنت۔ ءُ بدن ءِ ھر سبکی ءَ گوں پکر گرانبار بیت۔ ءُ اے دنیا ءِ تہ ءَ چہ کُلاں مستریں بدی انت۔ ءُ دراھیں بدیانی بُن ءُ سر ھمیش انت۔ ءُ نوں مزار وت ءَ را ملامت کنان اَت۔ کہ آ نہ زانت کہ آ وتی دیم ءَ ملامت اَت۔ یا بلال ءِ دیم ءَ۔
 بلے آ وتی بدن ءِ دراھیں واھگاں یک ملامتی ءُ یک ھجالتی یے ھیال کنان بوت۔ ءُ آ لوٹ اِت۔ کہ آ یک پارسا ءُ یک پکیرے بہ بیت۔ تانکہ آئرا وتی بدن ءِ واھگ گیشتر ھراب مہ کن انت۔ ءُ ھمے سبب ءَ آ بلال ءِ جستانی سر ءَ وت ءَ را پارسا ءُ پکیرے ھیال کنان بوت۔ بلے بلال ءَ ھبر اَت۔ کہ آ چنکس پارسا اَت۔ بلے بلال آئی پیم ءَ وت ءَ را گرانبار ھیال نہ کُرت۔ پرچا کہ بلال ءِ تہ ءَ بدن ءِ واھگاں درگیجگ یک کُدرتی ئیں چیزے اَت۔ ءُ آئی ھیال ءَ ھر چنت کہ آ وتی بدن ءَ پدّر کنان بوت۔ گُڑا ھمنکس گیش آ سبک ءُ وش بوت۔ بلے مزار زانت کہ بلکنا کدی کدی بلال ھم پشومان بوت۔ بلکنا آ وت ءَ را جہل ھیال کُرت۔ بلکنا آ شرمندگ بوت۔ بلکنا آئی چمانی دیم ءَ ھم زند ءِ سیائیں ٹکے ودی بوت۔ کہ آئی دست ءُ پاد نمب بوت انت۔ ءُ آ مرگ ءُ فنا ءِ ھمے سیاھیں ٹِک ءِ تہ ءَ بُڈ روان زیان بوت۔ بلکنا۔ بلکنا۔
 بلے وتی بارو ءَ مزار پہک زانت کہ آئی پکرانی گرانباری چرائی بدن ءِ سبکی ءُ وشیاں پیداک اتنت۔ ءُ آ وتی نوک ورنائی ءِ تہ ءَ چشکہ وشی مہ گندات۔ چشکہ آئی نوک ورنائی ءِ دراھیں واب پوک ءُ بے سیت بہ بنت۔ چشکہ آ وتی ھما ھیروانی واباں پیلو کُرت۔ مہ کنت۔ کہ آ ایشانی بارو ءَ باز ونتگ اَت۔ ءُ باز زانتگ اَت۔ بلے نوں بلال ءِ سنگتی آئی اے دراھیں واباں چشکہ گْونڈ کنان اَت۔ ءُ آ چہ بلال جتا بوگ لوٹ اِت۔ بلے نہ زانت کہ آ چہ بلال ءَ چون جتا بہ بیت۔
 ھما شپ بلال ءُ مزار چہ وت ءَ زار واب شُت انت۔
شپ نیمگ ءَ مزار ءِ چم پچ بوت انت۔ چی ءَ کہ آ چہ یک تُرسناکیں وابی ءَ چہ دریھ کُرتگ اَت۔ آ وتی چماں مُشان وتی ھوش ءُ سار ءَ برجاہ داران بوت۔ بلے ایش وابے نہ اَت۔ بلکنا کالج ہاسٹل ءِ چارمکنڈ ءَ نہ زاناں چہ کُجا تپنگ کاری بوگ ءَ اَت۔ بلے تپنگ کاری بوگ ءَ اَت۔ ءُ گوں وتی زور ءُ طاقت ءَ بوگ ءَ اَت۔ کہ دراھیں ھاسٹل ءِ بلڈنگ چہ تیربارانی ءَ جسکگ ءَ اَت۔ ءُ مزار ءُ بلال اے تیربارانی چہ وتی ھر ھرابی ءُ بدی ءُ بدی ءِ دراھیں مارشتاں بُرز کُرتگ اَت۔ کہ نوں آیاں ھنچش تور اِت۔ کہ دراھیں تیر آیانی ڈارمیٹری ءِ تہ ءَ کپان انت۔
 مزار پاد اھت ءُ بلال آئی پُشت ءَ گوں وتی لتراں یا کہ پاد شپاد آ چہ وتی ڈارمیٹری ءَ گیلری ءِ تہ ءَ اھت انت۔ کہ دومی مکین ھم پاد اھتگ اَت۔ ءُ ھر کس پہ وتی دیم تچان اَت۔ ءُ گْوشان اَت۔ پولیس۔ پولیس۔
 ءُ چہ ڈارمیٹری ءِ سیاھیں پادکلاں جہل کپان وھدے آ بُن ءَ اھت انت۔ تو کس نہ زانت کہ اے سیاھیں شپ ءِ تہ ءَ چے بوگ ءَ اَت۔ ءُ پرچے بوگ ءَ اَت۔ ءُ چون بوان اَت۔
 مردم ءَ وتی جند ءِ مرگ ءِ تُرس بوتگ اَت۔ ءُ ھر کس دل ھول چہ پولیس ءِ گیڑھ ءَ درآیگ لوٹ اِت۔ ءُ جِہگ لوٹ اِت۔ کہ باز بلکنا ساری چہ ہاسٹل ءِ مزنیں دیوال ءَ آ دیم جستگ اَت۔ بلے ھر کس ءَ وار نہ بوتگ اَت۔ ءُ دراھیں وانوکیں ورنا گیلری۔ کاپر ءُ ایدگہ کونڈ ءُ کشکاں وت ءَ را چیر داتگ اَت۔ کہ آ پولیس ءِ گیڑہ ءِ تہ ءَ اتنت۔ کہ نوں پرایاں جہگ ءِ ھچ راہ ءُ کشکے پشت نہ کپتگ اَت۔
 ءُ پدا پولیس آیاں یک یک ءَ چہ گیلری ءَ بندی کنان پولیس وین ءِ تہ ءَ گیجان ءُ چو چیزاں پونڈینان بوت۔ کہ ایشانی تہ ءَ مزار ھم اِت۔ اَت۔ بلے بلال نہ اَت۔
 وتی وانندہ گل ءُ کالج ءِ زند ءِ تہ ءَ ایش آئی اولی گرپتاری ءُ بندی گری اَت۔ ءُ ایش زانگ نہ بوت۔ کہ پولیس ہاسٹل ءَ پرچے گیڑھ کُرتگ اَت۔ ءُ پرچے تپنگ کاری کنان بوتگ اَت۔
 سٹی تھانہ ءِ تہ ءَ ھبر کپت۔ کہ اکبر ءُ قاضیؔ ٹپی بوتگ انت۔ ءُ ظریف شہید بوتگ اَت۔
 ءُ وانندہ گل ءِ احمدان کہ پنچ سال دگر وانندہ گل ءِ کماش بوتگ اَت۔ گُڑا آ ھم بندی کنگ بوتگ اَت۔ ءُ اچ آئی زبان ءَ ھبر کپت۔ کہ لہتیں روچ ساری۔ لاھور ءِ یک کالج ءِ تہ ءَ ورنا وانندہ گل ءِ لہتیں وانندگاں یک کسانیں ھبری ءِ سر ءَ پنجاب ءِ وانوکانی یک گلے چہ کالج ءَ گلّینتگ اَت۔ کہ نوں آ ایشی بدل ءَ اد ءَ شال ءِ پنجابیاں چہ گپتگ اَت۔
 ءُ مزار اے منطق وار نہ وارت کہ جنوک یک ھزار میل دور ءَ نشتگ۔ گُڑا تو آئی بدل ءَ چہ نا گناھیں مردماں گرئے۔ ایش چون۔
 مزار چہ وانندہ گل ءِ سیاست ءُ سیاست کاری ءَ وت ءَ را ریپینگ ھیال کُرت۔ چشکہ اے جار پریب اتنت۔ کہ کسے وت ءَ را کشک ءُ راھبندانی تہ ءَ وش کُرت۔ کہ آیانی ھچ منطق ءُ دلیلے مردم ءِ پکرانی تہ ءَ نہ یات۔ کہ کسے ترا شال ءَ جنت ءُ گُڑا آئی بدل ءَ تو چہ لاھور ءِ مردماں گرئے۔ ءُ کسے ترا لاھور ءِ تہ ءَ جنت ءُ تو آئی بدل ءَ شال ءِ ناگناھاں گرئے۔ اے چے سیاستے اَت۔ ءُ سیاست پرچے ودّان ءُ گیش بوان اَت۔ چے وانندہ گل پمیشا جوڑ بوتگ اَت۔ کہ آ نسلی۔ مذہبی ءُ قومی ءُ قبائلی راھبند ءُ کشکاں بروت۔ چے آیانی دراھیں زرمبشت۔ کست۔ تشدد ءُ نفرت ءِ سر ءَ ایر اَت۔ گُڑا ایش ھچ سیاستے نہ اَت۔ ءُ ھما شپ اولی وار سٹی تھانہ ءِ تہ ءَ مزار ءَ ھیال اھت کہ آئرا وتی ءُ بلال۔ وتی منوچہر ءُ وتی ورناہ وانندہ گل ءُ وتی قوم ءِ بارو ءَ چہ نوک سر ءُ چہ بندات ءَ پکر جنگی اَت۔
۔ وتی بندی گری ءِ اولی شپ ءَ مزار جیل ءِ تہ ءَ بے تاملی ءَ گْوازینت کہ آئی دماغ ءِ پُشت ءَ جوڑ بوئوکیں نکشہ تنے وھدی تہار تہار اَت۔ کہ کدی ایش روژنا بوتیں
گْوات۔ گْرند۔ دھنز ءُ لوڈ ءُ دْرچکانی چوٹ بوگ ءَ پد راست بوگ ءُ پدا چوٹ بوگ دراھیں چاگرد ءَ بیمناک ءُ تُرسناک جوڑ کُرتگ اَت۔ چارمکنڈ دْرچکانی درنیام ءَ راومی ءِ کشک ءَ اوشتوکیں ریسٹ ہائوس ءِ ساف۔ کشادگ ءُ فرش ءُ گالی ئیں ماڑی ءِ یک کنڈے ءَ مزنیں گالیانی سر ءَ جاہ نماز تالان اَت۔ ءُ خان میر احمد یار خان وتی خفتن ءِ نماز ءَ ھلاس کُرتگ اَت۔ بلے آ وتی پاداں چار زانو کنان وتی دستاں وتی کٹّ ءَ ایر کُرتگ اَت۔ ءُ چماں نزّ کنان مہاتما بدھ ءِ پیم ءَ مراقبہ ءِ تہ ءَ اَت۔ یا کہ پکر جنان اَت۔
 کوٹی ءِ تہ ءَ یک چورکیں شیشگی ئیں الماری یے اَت۔ کہ آئی بُرز ءِ خانگ ءَ یک جُلّ ءُ جلیں قران شریفے ایر اَت۔ شیشگی ئیں الماری ءِ بُن ءَ میزے ایر اَت۔ ءُ میز ءِ سر ءَ یک تشتے ءِ تہ ءَ یک سافیں ءُ چہ آپ ءَ پُھریں جگے ایر اَت۔ ءُ دو گلاس ءُ جگ ءِ دپ ءَ سافیں پوشے مان کنگ بوتگ اَت۔
 کوٹی ءِ جاندمی ءُ روٹکی نیمگ ءَ دود گہ دروازگانی پردگ دراکنان اتنت۔ کہ یکے گیلری ءِ تہ ءَ پچ بوت۔ ءُ دومی بلکنا غسل خانگے کارمرز بوگ ءَ اَت۔ ءُ دیوال ءَ کتبی نیمگ ءَ یک ندارگے فریم ءِ تہ ءَ بند اَت۔ ءُ روکپتی نیمگ ءَ دو دراجیں کھڑکیانی بن ءَ مزنیں پلنگے ایر کہ نوں خان صاحب ھمے دوئیں کھڑکیانی درنیام ءَ چہ پلنگ ءَ نزینک مسلہ ءِ سر ءَ مراقبہ کنان اَت۔
 ڈن ءَ گوات ءُ لوڑ ءِ سبب ءَ کوٹی ءِ پردگ چہ کھڑکیانی درزاں آئیوکیں گوات ءِ سبب ءَ کمکیں بُرز ءُ جہل بوان اتنت۔ بلے دروازگ ءُ کھڑکی پہ سوگئی ءُ شری ءَ بند اَت۔ کہ کوٹی ءِ تہ ءَ گیشتر ایمنی اَت۔ دلجمی اَت۔ ءُ یک مذہبی ئیں ھالے اَت۔ کہ خان میر احمد یار خان ءِ مراقبہ ءِ تہ ءَ کسے نیام ءَ کپگ ءَ اَت۔ کہ چو ایدگہ شپانی پیم ءَ امشپی آ یکّ ءُ یکتنا اَت۔ کہ بُرز ھداَت۔ ءُ جہل ءَ اے زند ءُ اے زند ءِ ویل ءُ جنجال۔
 خان میر احمد امشپی ئیں مراقبہ ھدا ءِ سر ءَ۔ ارواھ ءُ قیامت ءِ سر ءَ نہ اَت۔ بلکنا امشپی خان صاحب راجدپتر ءِ سر ءَ مراقبہ کنان اَت۔ کہ ایش پرائی یک نوکیں ھبرے اَت۔ چی ءَ کہ ساری ءَ آ مُدام ھدا۔ ارواھ ءُ قیامت ءِ سر ءَ مراقبہ کُرتگ اَت۔ بلے مروچی ئیں مراقبہ راجدپتر ءِ سر ءَ اَت۔ ءُ وت آ ھیران ءُ ابکہ اَت۔ کہ چہ وتی خفتن ءِ نماز ءَ پد آ تاں دیر نفل کنان بوت۔ ءُ وتی بندی گری ءِ زندان بوگ ءَ پداولی وار آ راجدپتر ءِ سر ءَ مراقبہ کنان اَت۔ کہ آخر قوم چون کاینت ءُ چون زیان بنت۔ چون مزن بنت۔ چون آیانی ردوم ءُ دیمرئی بیت۔ ءُ پدا یک روچی آ چہ زمین ءِ سر بُرزیان بنت ءُ آیانی دمبانی چارگ ءَ پد زندگیں مردم پکر جنان آیانی بندات ءُ آیانی سر ءُ بُن ءِ ھیال ءُ پکرانی تہ ءَ کپان بنت۔ چشکہ آ راجدپتر ءِ دراھیں فلسفہ ءُ پکر ءَ ھوار وتی جند ءِ جاور ءُ ھالاں بزان انت۔ کہ آ وت آ راجدپتر ءِ ردوم ءُ دیمرئی ءِ تہ ءَ کُجا اوشتاتگ۔ ءُ ایش کہ راجدپتر ءِ اے ردوم ءُ دیمروئی کُجا اوشتات۔ ءُ کُجا اڈ کُرت۔ ءُ کُجا ھلاس بوت۔ کہ زانگ ھنچش بوت۔ کہ یک کرار ءَ اوشتوکیں گردون ءِ چرخ ءِ تہ ءَ ایوک ءَ یک بدل سدلے اَت۔ ءُ اے بدل سدل ءَ ھچ آسر ءُ انتے نہ اَت۔ کہ ایش چہ ازل تاں ابد ھنچش جاری ءُ ساری اَت۔ کہ قوم۔ نسل۔ مُلک۔ مردم۔ دود ءُ ربیدگ۔ اِزم۔ مذہب۔ فلسفہ ءُ پکر دراہ چو تندور ءِ لوڑ ءُ دھوتاں گوات ءِ تہ ءَ بال کنان یک دمے نظر اھت انت۔ ءُ پدا ایش زیان بوت انت۔ چشکہ ھچ مہ بنت۔ چشکہ آیانی وجود مہ بیت۔ چشکہ آ زندگ مہ بنت۔ ءُ چشکہ مرگ ءُ زندگانی دراہ بنی آدم ءِ وتی ریپینگ ءُ پریبے بہ بیت۔ ءُ راجدپتر ھم یک پریبے بہ بیت۔ ءُ یک مزنیں پریبے بہ بیت۔ کہ اے پریب ءِ تہ ءَ بنی آدم ءِ دراھیں شوھاز چشکہ پوک ءُ بے سیت اتنت۔ چی ءَ کہ راجدپتر ءَ ھچ شوھازے گوں نہ اَت۔ بگیر اچ ایشی کہ ایشی تہ ءَ نسل۔ قوم۔ ءُ مردمانی وتی بیرگیری۔ وتی پروشکاری یے مان اَت۔ کہ آ دومیاں گوں وتی نسل ءِ بُرزی ءِ سر ءَ مڑاِت۔ ءُ وت ءَ را بُرز ءُ بالا ھیال کُرت۔ یا کہ ھدا ءِ نام ءِ سر ءَ جنگ کنان وتی ھدا ءَ چہ ایدگہ نسل ءُ مردمانی ھدا ءَ گیشتر زور آور ءُ طاقتور ھیال کُرت۔
 یا کہ دراھیں بنی آدماں وتی یک گیر محفوظی ءِ مارشتے گون اَت۔ کہ دراھیں راجدپتر چشکہ بنی آدم ءِ ھمے جُہد ءِ تہ ءَ گْوست۔ کہ آ وت ءَ را چہ ڈنی ھطرہ ءُ تُرساں برکین اِیت۔ ءُ وتی پاھاز ءَ بہ کنت۔ تانکہ آ وش بہ بیت۔ تانکہ آ محفوظ بہ بیت۔ چشکہ دراھیں راجدپتر پیرانویا ءِ شکار اَت۔ کہ ھر تُرسوکیں مردم وتی تُرسانی تہ ءَ وتی جند ءِ گیر محفوظی ءِ مارگ ءُ مارشتانی تہ ءَ ایدگرانی سر ءَ اُرش ءُ ھملہ کنت۔ تانکہ آ گیر محفوظ بہ بیت۔ پرچا کہ مردم چشکہ وتی سرشت ءِ تہ ءَ سیاہ تہاریں زور ءُ قوتانی جنوک اَت۔ ءُ اے سیاہ تہاریں قوتانی دراھیں ردوم ءَ چشکہ داشتگ ءُ ھشک کُرتگ اَت۔ کہ نوں اگاں آئی سیاہ تہاریں زور ءُ قوتانی دلگوشی گوں وتی جند ءَ بوت۔ گُڑا آ وتی ذات ءِ تہ ءَ یک آریپیں پروشکاری ءِ شکار بوت۔ ءُ آ وتی گمانی تہ ءَ۔ وتی غسہ ءِ تہ ءَ۔ ءُ وتی زہرگ ءِ تہ ءَ سُچان یک روچے بدنسیبی ءِ مرگے مرُت ءُ اگاں اے دلگوشی گوں دنیا ءَ بوت۔ تو آ وتی غسہ ءُ زہرگ ءَ دنیا ءِ سر ءَ درگیجان ھلاکو خان۔ چنگیزخان ءُ ہٹلر۔ اسٹالن مائوزے تنگ جوڑ بوت۔
 بزاں جنگ ءُ جدل۔ پروشکاری۔ راجدپتر ءِ المیں راہ ءُ کشک اتنت۔ ءُ راجدپتر ءَ ھچ معنایے نہ اَت۔ ءُ اگاں ایشرا معنایے ھست اَت۔ گُڑا زانگ نہ بوت۔ کہ ایش کُجا اَت۔ زور آور وتی طاقت ءُ لائکی ءُ گشاد ءِ سبب ءَ راجدپتر ءَ معنایے دات کہ ایشی تہ ءَ نطشے ءِ سُپرمین ءَ ایوک ءَ زندگانی ءِ حق دست کپتگ اَت۔ کہ ایدگہ کمزور ءُ بزھگ ءُ لاچاراں طاقتور ءُ زور آوریں مرد ءِ گلامی کنگ ءَ بگیر ھچ کار نہ اَت۔ ھچ راہ ءُ ھچ کشکے نہ اَت۔ ءُ پدا کسے راجدپتر ءَ ھدائی شوھاز ھیال کُرت۔ چشکہ یک ارواھے اے دنیا ءَ دیم ءَ بران اَت۔ اے دراھیں چیز وتی جاہ ءَ۔ راست۔ بلے اسل جست ایش اَت۔ کہ خان راجدپتر ءِ سر ءَ چے پیم ءَ مراقبہ کنان اَت۔
 چے آئی مراقبہ آئی یک معنا ءُ متلبے ھست اَت۔ یا کہ ایش پوکیں مراقبہ یے اَت۔ بلے خان صاحب ایش مراقبہ ءِ تہ ءَ اَت۔ ءُ یک خانے وھدے مراقبہ کنت۔ گُڑا آئی مراقبہ چہ یک لس مردمے ءِ مراقبہ ءَ جتا بہ بیت۔ چی ءَ کہ یک لس مردمے راجدپتر ءَ چہ بُرز ءَ چار اِیت۔ ءُ وتی یک عقلی ئیں عکسے جوڑ کنت۔ بلے یک ھاکم ءُ یک بادشاھے راجدپتر ءِ تہ ءَ بیت۔ ءُ آئی ذاتی سرگْوست ءِ تہ ءَ ایش ھور بیت۔ کہ وتی چمانی دیم ءَ آ راجدپتر ءَ دیمروئی کنان گند اِیت۔ ءُ چار اِیت۔ ءُ پدا ایشی ردوم ءَ ھم گنداِیت۔ ءُ پدا وھدے ایش جہل کپان بیت۔ ءُ ایشی پن رِچان بنت گُڑا یا یک اذیت ناک ءُ تُرسناک ءُ بیمناکیں سرگْوستے بیت۔ کہ ایشرا ایوک ءَ ھما مردم زانت ھما کہ ایشرا پہ وتی چم دیستگ۔ پہ وتی گوش اِشکُتگ ءُ وتی دل ءُ زِرد ءِ دِریکگ ءُ ھر ھر دِریکگ ءِ تہ ءَ ایشرا زانتگ ءُ پوہ بوتگ۔
 ءُ خان صاحب راجدپتر ءَ چون چارگ ءَ اَت۔ چے ایش یک ارواھے اَت۔ کہ چہ وت ءَ بیگانگ بوتگ اَت۔ چشکہ جرمن فلسفہ دان ہیگل گْوشان اَت۔ کہ اے بیگانگیں ارواھ وتی شوھاز ءَ پہ سرگردان اَت۔ ءُ وت ءَ را بنی آدم ءِ رسم ءُ رواج۔ مذہب۔ دود ءُ ربیدگ۔ فلسفہ۔ شائری۔ اِزم۔ طرز حکومت۔ اقتساد ءُ سیاست ءِ ادارگانی تہ ءَ وت ءَ را پدّر کنت۔ چے ایش نطشے ءِ سپرمین ءِ تابع ءُ زیرپا نہ اَت۔ ءُ چے ایش مہاتما گاندھی لیوٹالسٹائی۔ ءُ ہنری ڈیوڈ تھیور و مابعدالطبیعاتی ارواھ ءُ بُن پد اَت۔ کہ آئی ردوم ءِ گُڈی سرھد اَت۔ یا کہ ایش مارکسزم ءِ جدلی مادیت ءِ رواجی ءُ راجدپتری چلشت ءِ تہ ءَ گندگ بوت۔ کہ کدرت ءُ فطرت ءِ قانون راج ءِ تہ ءَ ھنچش نافذ ءُ کارمرزاتنت۔ کہ ایشانی تہ ءَ ھچ پرکے نہ اَت۔ کہ بگیر اچ ایشی کہ یکیں مادہ اَت۔ کہ وت ءَ را جتائیں رنگانی تہ ءَ پیش داشت۔
 یا کہ راجدپتر یک الوژن ءُ یک پریبے اَت۔
خان یک ھنچشیں راجے ءِ ھاکم اَت۔ اد ءَ مردم چہ وت ءَ کدی اے جست ءَ نہ کُرتگ اَت۔ کہ آ پرچے پیدا بوتگ اَت۔ آئی زند ءِ لیکہ ءُ مکسد چے اَت۔ آئرا اے دنیا ءِ تہ ءَ چے کنگی اَت۔ چی ءَ کہ آ گوں فطرت ءُ کدرت ءَ اِنکس بندوک اَت۔ کہ چہ ڈگار ءَ بُرز پرائی دگہ ھچ دنیایے ساڑی ءُ موجود نہ اَت۔ کہ ھمے دنیا ءِ گوات۔ آپ ءُ دان آئی زند ءِ المیں واھگ ءُ لوٹ اتنت۔ کہ اگاں آئی گْوالگ پُھر بوتیں۔ گُڑا آ قناعت پسند اَت۔ ءُ اگاں آئی کیلگ ءُ امبار گیشتر بوتین انت۔ گُڑا آ وتی براس ءَ کشت ءُ اگاں آئی غسہ ءُ زہرگ گیشتر بوتیں۔ گُڑا آ شپ ءُ روچ وپت۔ دو سے سیر ءُ آروس کُرت۔ ءُ پدا یک روچے مرت۔ پمیشا کس نہ زانت کہ یک بلوچ خانے راجدپتر ءِ سر ءَ چے پیم ءَ مراقبہ کُرت۔
 ءُ اگاں کدی بلوچ ھاکمے گْوستگیں روچاں کدی مراقبہ کُرتگ اَت۔ گُڑا آ زانگ نہ بوتگ کہ آئی مراقبہ ءِ آسر چے بوت۔
بلکنا نسیر خان نوری ھما یک ءُ ایوکیں خان اَت۔ کہ آ راجدپتر ءِ سر ءَ بگیر چہ دگہ ڈنی اثرے ءَ اولی وار باز معروضی سورت ءَ مراقبہ کُرتگ اَت۔ ءُ چیزے نتیجہ پیش داشتگ اَت۔ کہ رند ءَ دراھیں ھزار سالیگیں راجدپتر ءِ تہ ءَ کسے مراقبہ ءِ سر ءَ یکین ھم نہ کُرتگ اَت۔ کہ راجدپتر ءِ سر ءَ کدی مراقبہ بوت کنت۔
 چی ءَ کہ مراقبہ ءَ مردم مُدام مذہبی۔ دروشم ءِ تہ ءَ زانان ءُ پوہ بوت انت۔ کہ راجدپتر ءِ سر ءَ مراقبہ یک نوکیں چیزے اَت۔ کہ ایش ایوک ءَ ھما قومانی ھاکم کُرت انت۔ کہ وھدے آ چٹ بے سوب ءُ بے کٹ بہ بنت۔ کہ آیانی دست ءَ ھچ چیزے مہ یات۔ کہ آ وتی دراھیں کٹ ءُ سوب ءَ چشکہ باء بدیاں۔
 ءُ خان احمد یار خان۔ یک ھنچشیں ھاکمے اَت۔ کہ آ وت ءَ را باء داتگ اَت۔ نو پرائی ھچ چیزے نہ منتگ اَت۔ ءُ دنیا ھُب ءُ ھدوناک اَت۔ کہ آخر خان میر احمد یار اخان۔ بیگلر بیگی چے پیم ءَ راجدپتر ءِ سر ءَ مراقبہ کنان اَت۔
 خان صاحب وتی چماں پچ کُرت۔ ءُ کوٹی ءِ ایمنیں چاگرد ءُ شون ءَ چاران بوت۔ ءُ گوں وت بشکھندگ بوت۔ چشکہ آ وتی مراقبہ ءَ پد یک آسر ءُ یک نتیجگے ءَ سر بہ بیت۔
 ءُ پدا آئی دیم ءَ اوشتوکیں خدمتگارے اھت ءُ خان کرار کرار گْوشان بوت۔
 نان جتگ۔
 تئی ھکم بہ بیت۔ خدمتگار باز پہ عزت گْوشان بوت۔ ءُ خان وتی سر ءَ سرینان گْوشت۔
 نان بہ جن۔
 خدمتگار در کپت۔ ءُ خان صاحب پاد اھت ءُ کتبی نیمگ ءَ پردگ ءَ بُرز کُرت۔ ءُ ڈن ءَ چاران بوت۔ کہ شپ باز گْوستگ اَت۔ ءُ آ نان ھم نہ وارتگ اَت۔ کہ گْوستگیں نُھ۔ دہ ماہ ءِ زندان ءِ لنجیں شپ ءُ تہاریں روچ آئی سر ءَ گْوستگ اَت۔ کہ اے نُھ دہ ماھانی تہ ءَ نہ کلات ءَ کسے اھتگ اَت۔ ءُ نیکہ کسے را آ کاگدے راہ داتگ اَت۔ چی ءَ کہ آ نوکیں ریاست ءِ مستریں دشمن زانگ بوت۔ کہ یک نوکیں ریاست ءِ تہ ءَ آ وتی جند ءِ یک ریاستے جوڑ کُرتگ اَت۔ کہ ایشرا نوکیں ریاست کُجا اجازہ دات کہ دگہ کسے ساری ئیں ریاست ءِ تہ ءَ دگہ ریاستے بہ ٹاھین اِیت۔
 پمیشا خان تانائی بندی اَت۔ کہ وتی شپ ءُ روچ ءَ نماز ءِ تہ ءَ قران شریف ءِ وانگ ءِ تہ ءَ گوازینت بلے ایش اولی وار اَت۔ کہ آ چہ وتی خفتن ءِ نماز ءَ پد اولی وار راجدپتر ءِ سر ءَ مراقبہ کنان بوتگ اَت۔ کہ نوں آ وتی ھمے مراقبہ ءَ گوں کسے ءَ گْوشگ لوٹ اِت۔ تانکہ آئی دل ایمن بہ بیت۔ ءُ آئی دل ءَ تسلا ءُ دلجمی یے برس اِیت۔
 بلے اود ءَ راوی ءِ کشک ءَ وتی ریسٹ ھائوس ءِ ماڑی ءِ تہ ءَ تانا ءُ یکتنا بلکنا آئرا کسے بیلی ءُ ھمراھے گون نہ اَت۔ کہ آ گوں آئی وتی راجدپتر ءِ مراقبہ ءِ ھال بداتیں۔
 ءُ پدا نوکر ءُ خدمتگار ھال دات کہ نان جتگ۔
 ءُ خان پاد اھت کہ گْوستگیں نُھ۔ دہ ماہ ءِ تہ ءَ آ لاگر بوتگ اَت۔ بلے آئی رکھب ءُ ارواھ برجاہ اَت۔ چشکہ آئرا ھبربہ بیت۔ کہ راجدپتر گوں آئی چے کنت۔
 آ چہ گیلری ءَ پُشتی نیمگ ءَ روان راستیں دست ءَ نان ءِ کوٹی ءِ تہ ءَ پُترت تو اد ءَ یک دراجیں میز ءِ سر ءَ نان ایر اتنت۔ ءُ نان وروکیں کوٹی ھم فرش ءُ گالی اَت۔ ءُ ھر چیز پُھر ایمن ءُ دلجم درا بوت۔
 خدمتگار گوں وتی دراجیں کلا ءُ پاگ ءَ اوشتوک آئی پُشت کُرشی دیمی کُرت۔ ءُ خان میز ءِ نیام ءَ کرشی ءِ سر ءَ نِشت ءُ نوکر آئی پُشت ءَ اوشتوک بوت۔ خان ءِ دلگوشی بلکنا تنے وھدی گوں وتی راجدپتر ءِ مراقبہ ءَ اتنت۔ کہ آ وتی نان ءِ رکابی ءُ ڈونگاھاں پہ بے دلی پچ کنان بوت۔ کہ آئرا ھچ چیزے وش آیگ ءَ نہ اَت۔ پدا آ کمکیں برنج ءُ دال مان کُرت۔ ءُ چہ دستمال پیمیں نانانی کندورہ ءَ نان ئیِ در کُرت۔ ءُ وتی باخو ءَ جایان بوت۔ کہ تنے وھدی آئی ھوش گوں وتی مراقبہ ءَ اتنت۔ آ یک کپے نان وارت ءُ وتی کٹّ ءَ مانیں دستمال ءِ تہ ءَ وتی دست ءَ دپ ءَ ساف کُرت۔ ءُ پاد اھت۔
خدمتگار گوں آئی پاد آیگ ءَ کرشی ءَ پدا پُشتی چِکّ اِت۔ ءُ دروازگ ءَ اوشتوکیں سلاھ بندیں سینتری پرائی دروازگ ءَ پچ کُرت۔ ءُ خان صاحب ڈن ءَ در کپت۔ گُڑا گْوزوکیں شپ ءِ کپیں ماہ چہ دْرچکاں بُرز۔ گرد ءُ گباریں آزمان ءُ زہیروار زہیروار وتی پند ءُ مزل ءَ جنان اَت۔
 خان ماہ ءَ چار اِت۔ ءُ بشکھندگ بوت۔ آئرا کلو کلات یا اھت۔ اسکلکو یات اھت۔ میلبی ءِ کوہ یات اَت۔ سور ءِ آپرس ءِ دْرچک یات اھت انت۔ ءُ وتی میری یات اھت ءُ آ برگشت کنان وتی وپسوکیں کوٹی ءِ تہ ءَ پُترت ءُ وتی پلنگ ءِ سر ءَ وت ءَ را تچک کُرت۔ ءُ وتی چماں نزّ کُرت۔ چشکہ آ واب رَوگ ءِ جُہد بہ کنت۔ بلے آئی واب چرائی مچاچاں باز دور بال کنان نہ زاناں کُجا اتنت۔ ءُ آ راوی ءِ کشک ءَ ریسٹ ھائوس ءِ ماڑی ءِ تہ ءَ یک ءُ تانا اَت۔ ھنچش کہ آئی قوم اے دنیا ءِ تہ ءَ ایوک ءُ تانا اَت۔ آ پکر جنان یکبرے پدا وتی مراقبہ ءِ تہ ءَ بُڈّ شُت ءُ پدا آئرا واب اھت۔
 آ واب ءِ تہ ءَ وتی راجدپتر ءِ مراقبہ ءَ چشکہ زانت کہ آ چے لوٹ اِیت۔ واب ءِ تہ ءَ خان صاحب گنداِیت۔ کہ آ یک ھشک ءُ بُرزیں کوہ ءِ سر ءَ اوشتوک انت۔ گوات کشگ ءَ انت۔ جہل ھزارانی مردم اوشتوک آئرا گْوشگ ءَ انت۔ کہ آ پشت ءَ جہل بہ کپ اِیت۔ اچ اداں دور بہ بیت۔
 ءُ خان صاحب گند اِیت۔ کہ مہلوک غسہ ءُ زہرگ ءَ انت۔ کہ وتی دستاں سرینان خان صاحب ءَ پہ جہل کپگ ءَ گْوشگ ءَ انت۔
 خان صاحب وتی دل ءَ ھیال کنت۔ کہ اگاں آ جہل نہ کپت۔ گُڑا مہلوک آئرا سنگسار کنت۔ ءُ آ چہ ھمے تُرس ءَ پُشت ءَ چک جنت تو کوہ ءِ پُشت ءَ یک دو دْرچک انت۔ یک ریک ءُ ژل رازگیں ڈگارے دو سے دْرچک بُن ءَ رُستگ ءُ یک چمگے زگان انت۔ خان صاحب چہ لکھ ءُ ھزاریں مردمانی تُرس ءَ چہ کوہ ءَ جہل کپان بیت۔ کہ وتی دل ءِ تہ ءَ آئرا ارمان ءُ اپسوز ھم بوگ ءَ انت۔ کہ مہلوک ءُ الس آخر پرچے آئرا نہ لوٹ اِیت۔ چے آئی راجدپتر ءِ دیم ءَ گناہ ءُ بدی ھمنکس کہ مہلوک آئرا گوں بدیں چماں چار اِیت۔ ءُ نوں آئی ساہ ءُ نپس ءِ پُشت ءَ کپتگ۔ خان صاحب وتی واب ءِ تہ ءَ ھیال کنان بیت۔ ءُ اے دراھیں راز ءَ نہ زانت کہ گوں آئی پرچے چش بوگ ءَ انت۔ آئرا وتی دل ءِ تہ ءَ سک ارمان ءُ اپسوز بیت۔
 ءُ آ چہ کوہ ءَ پُشتی نیمگ ءَ جہل کپان تراپلان رادگ بیت۔ ءُ وتی واب ءِ تہ ءَ وتی وابانی معنا ءُ متلب زانگ لوٹ اِیت۔ کہ اے لکھ ءُ ھزاریں مردمانی مُچی ءِ متلب چے انت۔ مہلوک آئرا چی ءَ پہ دوست نہ دار اِیت۔ مہلوک آئرا سنگسار پرچے کنگ لوٹ اِیت۔ آئی گناہ چے انت۔ ءُ جہل اے چمگ ءِ زگوگیں آپ۔ اے دْرچک مچ ءِ دْرچک ءُ اے ریکانی چھپر۔ ژل ءُ ڈل ءِ متلب چے انت۔
 ءُ آ وتی وابانی تہ ءَ وابانی معنا ءَ درگیجگ ءِ جست ءُ پد چہ سید کلاگی ءَ کنت۔ کہ آ کوہ ءَ جہل کپگ ءِ دمان ءَ گوں خان صاحب ءَ ڈیک وارت ءُ خان صاحب آئرا وتی ھمے واب ءِ معنا ءَ جست کنت۔ دل ءِ تہ ءَ خان صاحب آگہہ انت۔ کہ سید کلاگی آئی واباں زانت۔
 سید کلاگی خان صاحب ءَ گْوشت۔ کہ آئی اُلس آئرا نوں نہ منّ انت۔ دوست نہ دار انت۔ کہ نوں پرائی ھمے راہ پشت کپتگ۔ آ چہ مہلوک ءَ دور۔ چہ ڈیھ ءُ ڈگار ءَ دور ھمے چمگ ءِ کشک ءَ بہ نند اِیت۔ ءُ وتی ھسابی ئیں روچاں شُمار بہ کنت۔ ءُ سید کلاگی ایش ھم گْوشت۔ کہ راجدپتر ءِ نیکی ھما انت۔ کہ آ پہ لکھ ھزاریں مردمانی پائدگ ءُ سیت ءَ بہ بیت۔ ءُ خان صاحب ءِ نیکی نوں ھمیش انت۔ کہ پہ لکھ ءُ ھزاریں مردمانی پائدگ ءُ سیت ءَ وتی خانی ءُ وتی ھاکمی ءَ یلہ بہ دنت چی ءَ کہ مردمے ءِ پائدگ ءُ سیت۔ لکھ ءُ ھزارانی پائدگ ءُ سیتانی دیم ءَ ھچ چیزے نہ انت۔ راجدپتر ءِ پیسلہ ھمیش انت۔ چی ءَ کہ راجدپتر ءِ اگاں معنایے بوت کنت۔ ءُ اگاں بنی آدم ءِ زند ءِ معنایے بوت کنت۔ گُڑا آ ھمیش انت۔ کہ باز نیکی پہ بازیں مردماں۔ کہ بگیر اچ ایشی کسے ءِ ذاتی پائدگ ءُ سیت۔ نام ءُ نمود ءُ طاقت ءُ زور ءِ جُہد ھچ معنایے نہ دار انت۔ بگیر اچ ایشی کہ باز نیکی پہ بازیں مردماں۔ کہ ھر مردم ءِ وس کہ آ وتی ھر کتاں چون نیک کُرت۔ کنت۔ نیکی گوں مردماں انت۔ پہ انسانیت ءَ انت۔ پہ انسانیت ءِ دیمرئی ءَ بہ بیت۔ کہ راجدپتر ءَ چشکہ ھمے نیکی دیم ءَ بران انت۔ کہ ایدگہ دراھیں نیکی ھمے یکیں نیکی ءِ دیم ءَ پوک ءُ بے سیت انت۔ ءُ بے معنا ءُ بے متلب انت۔
 سید کلاگی ءِ ھبراں اِشکنگ ءَ پد خان صاحب ءَ تور اِت۔ چشکہ مروچی سید کلاگی ءِ آ واب ءِ تہ ءَ ھیال کنت۔ کہ آ کدی سید کلاگی ءِ سر ءَ۔ ھچ اداں پیش سکھت ءُ یکین نہ کُرتگ۔ سر ءَ آئرا یکین بوان اَت۔ کہ آ بلکنا راست گْوشگ ءَ انت۔ کہ ایوک ءَ آئی ھاکمی ءُ خانی۔ آئی وظیفہ ءُ زر ءُ آئی تاج ءُ آئی نام مانگ ءِ تہ ءَ آنکہ آئی ءَ پائدگ رس اِیت۔ بلے ھما لکھ ءُ ھزاریں مردمانی باندات ءِ بارو ءَ چے بیت۔ کہ آ راجدپتر ءِ آ ماچیں چہاررھانی سر ءَ چہ گژن ءُ تھن۔ چہ وتی درتہ پُچی چہ وتی بے زانتی۔ بے علمی ءُ بے ہنری ءَ ءُ وتی جاہلی ءُ بہوشی ءُ بے ساری ءِ سبب ءَ راجدپتر ءِ زِبر ءُ کُنٹگی ئیں راہ ءِ سر ءَ تراپلان۔ لک کپان۔ لٹ ءُ بند کنان یک سیاہ تہاریں مزل ءِ نیمگ ءَ روان اتنت۔ کہ کس نہ زانت کہ انونیں جاورانی تہ ءَ آیانی باندات چون اَت۔ کہ وت آ ساری ءَ چہ پکر ءُ ھیالاں چشکہ کور ءُ کرّ اتنت۔
 باز نیکی پہ باز مردماں۔ خان صاحب وتی واب ءِ تہ ءَ واردم ءَ درّائینت کہ سید کلاگی ءِ ھمے ھبر چشکہ آئی دماغ ءَ نشتگ اَت۔
 ءُ پدا ائی پاد گوں سنگی ءَ اڑ اِت۔ ءُ آ چہ کوہ ءَ جہل کپان ریڑھ کنان۔ شتور کُرت۔ ءُ پداچہ کپگ ءِ تُرس ءَ آئی چم پچ بوت انت۔ کہ نوں سُہب نزینک اَت۔ ءُ آئرا وتی واب ءِ سر ءَ چشکہ سکھت ءُ یکین اھتگ اَت۔ کہ گْوستگیں شپ ءِ آئی راجدپتر ءِ مراقبہ ءِ آسر ھمیش اَت۔ کہ آ نوں نوکیں ریاست ءِ تہ ءَ وتی جند ءِ جتائیں ریاستے جوڑ نہ کُرت۔ ءُ آئی ذاتی ئیں لوٹ ھمیش اَت۔ کہ آئرا گوں وتی نام ءَ بیگلر بیگی نوشتہ نوشتہ کنگ ءِ اجازہ بہ بیت۔ آئی تاج بہ مان اِیت۔ آئی وظیفہ برجاہ بہ بیت۔ ءُ آئرا وتی خاندان ءُ کہول ءَ یک آزاتیں زندے گْوازینگ ءِ اجازہ بہ بیت۔ کہ بلکنا باز نیکی پہ بازین مردماں اچ آئی وس ءَ ڈن اَت۔ کہ ایوک ءَ نوں آئرا تا وتی جند ءِ ذات ءِ پائدگ ءُ سیتاں چارگی اَت۔
 آنکہ ایش یک باز تہلیں راستی یے اَت۔ بلے خان صاحب ءِ گْوستگیں شپ ءِ مراقبہ آئرا برے آسر ءَ آئورتگ اَت۔ کہ نوں پرائی دگہ ھچ راھے نہ منتگ اَت۔ کہ تنے وھدی آ وتی دل ءَ بازیں چیزانی تہ ءَ وش کُرتگ اَت۔ بلے اے دراھیں واب ناسرجم ءُ نا پیلوئیں راہ اتنت۔ کہ اے راہ ءُ دگ آئرا مزلے سر کُرت نہ کُرت انت۔ کہ آئرا نوں چو فرانسی نپولین بوناپارٹ ءَ وتی کورسیکا۔ جزیرگ ءِ تہ ءَ وتی گُڈّی ئیں روچاں گْوازینگی اَت۔ کہ آ وتی واٹرلو ءَ دیستگ اَت۔ ءُ گوں وتی واٹرلو ءَ ھم ایر بوتگ اَت۔ ءُ نوں آئرا وتی واٹرلو ءَ یعنے وتی شکست ءَ وتی باء دَیگ ءَ منّگی اَت۔ آنکہ ایش باز تہلیں راستی یے اَت۔ بلکنا چہ کلشتگ ءَ گیش تہل۔ چہ دنیا ءِ زہراں گیش بے دم ءُ بے پاواں تہل۔ بلے راجدپتر ءِ سر ءَ آئی مراقبہ آئرا ھمیش گْوشگ ءَ اَت۔ کہ باز نیکی پہ بازیں مردماں۔
 ءُ پدا ھما روچی خان صاحب چہ وتی نپاد ءَ جہل کپان بُن ءَ ایریں میز ءِ سر ءَ ایریں وتی کاگد ءُ قلم ءَ در کُرتگ اَت۔ ءُ چیزے نوشتہ کنان بوتگ اَت۔ چشکہ آ وتی گُڈّی ئیں وسیت ءَ نوشتہ کنان بہ بیت۔ یا کہ ایش مارکس اوریلس رومن بادشاہ ءِ پیم ءَ آئی وتی زند ءِ سر ءَ مراقبہ ءِ سرھالے اَت۔
چش ھر مزنیں مردم ءِ ڈول ءَ خان میر احمد یار خان ءِ بازیں پشومانی۔ بدی ءُ ردی ھم ھست اتنت۔ ءُ چو کسانیں مردماں آئی اے رد چہ آئی عقل ءُ پہم ءِ پیسلہاں گیش چرائی جوزگ ءُ جوشانی سبب ءَ اتنت۔ ءُ چش ھر مزنیں مردم ءِ ڈول ءَ آئی تہ ءَ یک زہگی ءُ گْونڈوی یے گندگ بوت۔ کہ ھر مزنیں مردم ءِ تہ ءَ آئی ھمے گْونڈ کسان ءُ سبکیں ھرکت باز رنداں یک مزنیں مردمے ءَ چرائی مزنی ءَ مردم گری ءَ جہل دور داتنت۔ کہ ایشاں مردم مزنیں مردمانی وتی کمینہ گری ھم گْوشت۔ کنت۔
 ءُ خان میر احمد یار خان ءِ کمینہ گری۔ کمزوری اگاں مہ بوتیں۔ گُڑا آ بلکنا خان میر احمد یار خان چو ایدگہ ھاکم ءُ بادشاھانی پیم ءَ اے ڈولیں شکست۔ بے کٹی ءُ بے سوبی ءَ گوں دُچار مہ بوتیں۔ چشکہ نوں آ ایشاں گوں دُچار کپتگ اَت۔ ءُ نوں آ راوی ءِ کشک ءَ نپولین بوناپارٹ ءِ پیم ءَ وتی کورسیکا ءِ جزیرگ ءِ تہ ءَ زندان کنگ بوتگ اَت۔
 بلے دراھیں راجدپتر ءِ تہ ءَ اگاں کسے بچار اِتیں تو گُڈّ سر ءَ یک مزنیں مردمے ءِ بے سوبی ءُ شکست ءِ سبب آئی ءِ ھمے کسان ذاتی ءِ رد ءُ ریسگ اتنت۔ کہ آ یک مزنیں مردمے ءَ چہ تخت ءِ بالائی ءَ بے کٹ ءُ با ءَ دَیگ ءِ سیاھیں تہترین ءِ تہ ءَ دور دات۔ کہ راجدپتر ءِ دراھیں مزن نامیں مردمانی آ سر مُدام دردناک ءُ بیمناک بوتگ اَت۔ کہ گُڈّ سر ءَ کسے چہ وتی کسان ذاتی ءِ ھمے ردان بج نہ وارتگ اَت۔ ءُ گُڈّ سر ءَ گوں یک پھر درد ءُ بیمناکیں آسرے ءَ دوچار کپتگ اَت۔ چہ جائیکہ آ نپولین بہ بیت۔ ہٹلر بہ بیت۔ نادرشاہ افشار بہ بیت۔ مسولینی بہ بیت۔ کہ اے دراہ وتی کسان ذاتی ءِ خاصیتانی سبب ءَ بلکنا گوں چشیں آسرے ءَ ھم دیم بوتگ۔
 ءُ خان میر احمد یار خان ءِ چہ کُلاں رد ھمیش اَت۔ کہ آ وتی جند ءِ دل ءُ دماغ ءِ پُشت ھر عکس ءُ ھر تسویرے کہ جوڑ کُرتگ اَت۔ گُڑا اے عکس ءُ تسویر چہ راستی ءُ حقیقتاں گیش آئی ھمے مفروضگ ءِ سر ءَ ایر اَت۔ بلوچ وتی دوست ءُ وتی دژمن ءَ زانت۔ پمیشا آ بلوچ ءِ سر ءَ سک سکھت ءُ یکین کُرتگ اَت۔ بلوچ سکیں وھداں آئرا ایوک ءَ تانا نیل انت۔
 آئی اے مفروضگ ھما دمان ءِ تہ ءَ گواتانی بہر بوت۔ وھدے دراھیں بلوچ گوں نواب ءُ سرداراں شُت انت۔ ءُ آئرا یلہ دات۔ یک ءُ تانا۔ بگیر چہ جھالاوان ءِ لہتیں گیرتی ئیں سرداراں کہ ایشانی تہ ءَ سردار نوروز خان تنے وھدی کوھانی تہ ءَ پرائی جنگ کنان اَت۔ آنکہ آ وتی دل ءِ تہ ءَ زانت کہ یک قومی ءُ قبیلہ داری ٹکے گوں یک سلاہ بندیں ریاستے ءَ جنگ کُرت نہ کُرت۔ بلے آ انگت پرائی نام ءُ توار ءَ وتی پچ پھریں تپنگاں گوں پہ وتی عزت ءُ شان ءَ جنگ کنان اتنت۔ ایش ایوک ءَ سردار نوروز خان اَت۔ ءُ گوں آئی دگہ کس سردارے نہ اَت۔ کہ رند ءَ مینگل ھم گوں آئی ھوار کپتگ اَت۔ بلے ساری ءَ چہ کُلاں ساری نوروز خان دیمی اَت۔
خان قلات ءِ دومی رد ایش اَت۔ کہ آ گوں نوکیں مُلک ءَ الھاق کنگ ءَ باز پد گوں نوکیں ھاکماں مڑتگ اَت۔ ءُ مہلوک ءِ ھیال اَت۔ کہ آئی اے جنگ پہ وتی جند ءِ ذات ءَ اَت۔ کہ آ سکندر مرزا ءُ ایدگرانی بچ ءِ تہ ءَ اھتگ اَت۔ ءُ گوں وفاقی حکومت ءَ ڈیک وارتگ اَت۔ کہ آئی اے جنگ ءُ مڑا آئی دراھیں راجدپتر ءِ ایدگہ کار ءُ واکعاتانی تہ ءَ یک سرزیاتی ئیں ھبرے اَت۔ کہ پریشی گوں آئی دگہ ھچ دلیلے نہ اَت۔ کہ آ وتی جند ءِ نام ءُ نسب ءَ برجاہ ءُ دائم دارگ لوٹ اِت۔ چی ءَ کہ مہلوک ءِ یات گیری نزور نہ اَت۔ ءُ آ زانت انت۔ کہ اگاں خان الھاق ءَ پد یک وارے پدا الھاق ءَ پروش اِیت۔ گُڑا ایش سرزیاتی ئیں ھبرے اَت۔ کہ ایشی دلیل گوں خان ءَ نہ اَت۔ کہ راجدپتر ءِ وتی یک دلیل ءُ منطقے بیت۔ چہ جائیکہ ایش ھر چنت کہ نزور ءُ کمزور بیت۔ بلے راجدپتر ءِ دراھیں جنگ ءُ دعویٰے ءُ اُرش ءُ ھملہانی پُشت ءَ یک دلیلے مُدام ساڑی بوت۔ ءُ خان صاحب ءِ اے دلیل چٹ نزور گْوند اِت۔ ءُ آ چومشک ءِ پیم ءَ یکدم گرگ بوت۔
 آئی سیمی رد ایش اَت۔ کہ آئی وتی جند ءِ شاھی دربار ءِ سیاد ءُ وارث اچ آئی نہ وش اتنت۔ کہ آ وتی شر تریں عزیز ءُ قریب ءُ سیاد ءُ وارثان چہ وت ءَ دور داشتگ اَت۔ چشکہ آئی وتی جند ءِ ھون شازادگ میر حمل اچ آئی زار گپتگ اَت۔ ءُ نوں اوگانستان ءِ سیم سری۔ سرلٹ ءَ یاگی بوتگ اَت۔ آنکہ مہلوک ھمیش ھیال کُرت۔ کہ آ پہ خان ءَ یاگی بوتگ اَت۔ بلے حقیقت ایش اَت۔ کہ میر حمل ءِ بگاوت ءُ یاگی گری پہ دگہ چیزان اَت۔ یعنے آ وتی پیم ءَ پہ جمہوریت۔ پہ راجی انساف ءُ پہ ون یونٹ ءِ پروشگ ءَ جنگ کنان اَت۔
 آئی چہارمی رد ایش اَت۔ کہ خان صاحب مُدام واب دیست۔ وڑوڑیں واب۔ ءُ آ وتی ھمے واباں مہلوک ءِ دیم ءَ ھنچش کنان بوت۔ چشکہ ایش راستی ءُ حقیقت بہ بنت۔
 بلے آئی ھر چیز وابے اَت۔ آ واب دیست۔ کہ بلوچ دراہ علم ءُ زانتکاری ءَ دیم ءَ رو انت۔ آ واب دیست کہ راہ بلوچ آسودگ ءُ آسراتیں زندے گْوازین انت۔ آ واب دیست کہ بلوچ ءِ معدن ءِ دولت آیان دنیا ءِ ھستگاریں قومے جوڑ کنت۔ آ واب دیست کہ بلوچستان ءِ ڈیھ چہ امریکائی ڈیھ۔ کیلے فورنیا ءَ کم نہ اَت۔ کہ وت خان صاحب یک رندی کیلے فورنیا ءِ تر ءُ تاب ءَ شُتگ اَت۔ ءُ چہ کیلے فورنیا ءِ دیمروئی ءَ متاثر بوتگ اَت۔ کہ رند ءَ وتی ڈیھ ءَ برتران آئی ارادگ ھمیش اَت۔ کہ وتی گلزمین ءَ ھم امریکائی کیلے فورنیا یے جوڑ بہ کنت۔
 اے دراہ واب اتنت۔ بلے وتی دربار ءَ نندوک آ اے وابانی ذکر ءُ بیان ءَ ھنچش کُرت۔ چشکہ اے دراہ راستی ءُ حقیقت بہ بنت۔ چشکہ دنیا ءَ باور اَت۔ کہ خان صاحب ھر چیزے کہ گْوشگ ءَ اَت۔ گُڑا راستی ھمے ڈول بوت۔ کہ بلوچ چہ وتی شپانکی زند ءَ بہ یک جدید ءُ آسودگیں زندے ءِ تہ ءَ پُترت۔
 مہلوک ءَ گوں اے وابانی ذکر ءُ بیان خان صاحب ءِ وتی جند ءِ راجدپتری ادراک ءُ پہم ءِ تہ ءَ یک مزنیں رد ءُ ناجوڑی یے اَت۔ بلے آ اچ ایشی بج وارت۔ ءُ ھر کس کہ گوں آئی دیوان کُرت۔ گُڑا آ چہ آئی دیوان ءَ گوں نوکیں اُمیتاں پاد اھت۔ کہ رند ءَ وھد گْوزگ ءَ پد آئرا مارشت بوت۔ کہ اے دراہ پوک ءُ بے سیتیں واب اتنت۔ کہ بلوچ ءِ زندھما ڈول ءَ اَت۔ چشکہ پنچ سد ءُ ھزار سال پیش اَت۔ کہ تاں بیستمی سدی ءِ دومی کپّ ءَ آئی زند ءِ تہ ءَ ھچ پرکے نہ اھتگ اَت۔ کہ آ ھما یک پیم ءَ گہتگیں ءُ کْوھنیں راجی چاگرد ءِ تہ ءَ گژنگ ءُ دربہ در وتی روچاں گوازینان اَت۔ کہ آئی بازیں سیاسی پیسلہ آئی ءَ برے جاور ءَ آورتگ ءُ سر کُرتگ اَت۔ کہ نوں لہتیں سالاں پد بیست ءُ یکمی قرن بنا بوت۔ بلے بلوچ تنے وھدی وتی مزل ءِ بندات ءَ ھم نہ کُرتگ اَت۔
 ءُ خان صاحب ءِ گُڈّی ئیں ادراک کہ بلکنا یک ردیں ادراکے بوت۔ کُرت۔ کہ خان صاحب ایشی تہ ءَ چہ سر ءَ تاں پاداں بُڈّ شُتگ اَت۔ ایش اَت۔ کہ اچ ایشی بلکنا آ وت ءَ را در کُرت نہ کُرت۔ آئی مذہبی ادراک اَت۔ کہ اے ادراک چہ بنی آدم ءِ ھما مذہبی ادراک۔ ءَ چٹ جتا اَت۔ کہ ایشی تہ ءَ بنی آدم ءُ ھدا ءِ درنیام ءَ یک وتی جتائیں تعلقداری یے ھست اَت۔ کہ ایش یک قوم۔ یک زمانگ ءُ یک خاصیں ڈیھ ءِ مردمانی بہرے تہ ءَ نہ اَت۔ بلکنا دراھیں بنی آدم ءِ ذات ءُ نسل آدم ءُ ھدا ءِ تعلقداری ءُ نزینکی ءِ بارو ءَ پکر جت کہ کسے ایشرا منّ اِت۔ ءُ کسے نہ منّ اِت۔ بلے ایش ھدا ءُ بنی آدم ءِ درنیام ءَ یک نازرکیں تعلقداری یے اَت۔
 خان صاحب ءِ ادراک ایش اَت۔ کہ آ ڈیھ ءِ تہ ءَ یک ھنچشیں راھبندے کار اِیت۔ کہ آئی تہ ءَ پیگمبر ءِ زمانگ ءِ یک انسافے بہ بیت۔
 ءُ نوکیں مُلک مذہب ءِ نام ءِ سر ءَ جوڑ بوتگ اَت۔ بلے اد ءَ نوں اگاں مہلوک چہ مذہب ءَ جتا سیکولر حکومتے جوڑ کنگ لوٹ اِت۔ گُڑا خان صاحب ءُ آیانی درنیام ءَ یک تضادے اَت۔
 بلے اے تضاد بلکنا اد ءَ ھم ھست اَت۔ ءُ اد ءَ ھم ھست اَت۔ یعنے مذہبی نشاۃ الثانیہ ءِ یک ھنچشیں چیزے جوڑ بوتگ اَت۔ کہ ایش نوں کرار کرار ھما راھبنداں چہ چٹ جتا اَت۔ کہ پریشی اے مُلک ءِ جوڑ کنوک یک راھبندے داتگ اَت۔ کہ اے مُلک سیکولر مان اِیت۔ ءُ ایشی تہ ءَ مذہب ءُ سیاست دو جتائیں بہر بنت۔ بلے نوں مذہبی نشاۃ الثانیہ ءِ آ ھو ءِ تہ ءَ یک نوکیں مذہبی جنون پرستی یے پیداک اَت۔ ءُ بلوچ خان مذہبی ریاستے ءِ واب دیستگ اَت۔ کہ آئی اے ھیال باز دگہ پیم ءَ چہ تضاداں پھر اتنت۔ ءُ کس نہ زانت کہ آ مذہب ءَ لوٹ اِت۔ یا کہ وطن ءَ۔ آ نکہ آئی وتی چاگرد مذہب ءَ باز قدر داتنت۔ بلے آیانی مہر گوں وطن ءَ باز گیش اَت۔ بلکنا آ گیشتر گوں مذہب ءَ مہروان اتنت۔ پرچا کہ آ پہ زور ءُ طاقت مذہب ءِ راہ ءَ نہ زُرتگ اَت۔ بلکنا وتی رضا ءِ سر ءَ چہ بندات ءَ چہ سھابہانی دور ءَ مذہب ءِ تہ ءَ اھتگ اَت۔ کہ مذہب آیانی دود ءُ ربیدگ ءِ بہرے اَت۔ ءُ آ چہ مذہب ءَ جتانہ اتنت۔ بلے آ وتی وطن ءَ وتی مکہ ئیں مات گْوند اِت۔ وھدیکہ نوکیں ریاست مذہب ءِ سر ءَ اے دراھیں پرکاں زیان کنگ لوٹ اِت۔ دراھیں مردمانی رسم ءُ رواج ءُ دود ربیدگاں یک لٹ ءِ تہ ءَ ھے کنگ لوٹ اِت۔ ءُ خان صاحب چہ وتی جند ءِ قوم ءِ تب ءَ جتا گوں نوکیں دورانی مذہبی ادراک ءَ ھم تپاک بوتگ اَت۔ وھدیکہ آئی قوم وت چرے ادراک ءَ جتا پکر جنان اَت۔ ءُ اے تضاد یک المیں ٹکرے ءِ سبب ءَ جوڑ بوتگ اَت۔
 خان میر احمد یار خان سُہب ءَ یا کہ روچ ءِ در کپگ ءِ وھداں چہ وتی ریسٹ ھائوس ءِ ماڑی ءَ در کپت۔ ءُ راوی ءِ لردیں ءُ تچوکیں دریا ءِ کنک ءَ تاں دور روان بوت۔ کہ ایش گیشتر سرکار ءِ ھما مردم اتنت۔ کہ آ خان ءُ حکومت ءِ درنیام ءَ بوئوکیں گپ ءُ تران ءِ رسال چین ءُ پیگام بر اتنت۔ کہ آ خان ءَ گوں گپ ءُ تران کنان بوت انت۔ ءُ خان ءِ گپّاں اد ءَ۔ ءُ اود ءِ گپّاں اد ءَ سر کُرت انت۔
 اچ اے مردماں یکے داخلہ ءِ مھکمہ یے ءِ افسر اَت۔ کہ آئی ماس ءُ پِس ءُ براس دراہ ھندوستان ءُ پاکستان ءِ بہر ءُ بانگ ءِ وھد ءَ سکھانی دست ءَ جنگ ءُ کُشگ بوتگ اَت۔ کہ وت آ گورداسپور ءِ ڈیھ ءَ پیدا بوتگ اَت۔ ءُ گوں وتی ھاندان ءُ کہول ءَ ھموداں وتاک اَت۔ بلے پہ وتی وانگ ءَ آ لاھور ءَ اھتگ اَت۔ کہ اد ءَ لاھور ءِ تہ ءَ آ وانگ ءَ اَت۔ وھدے بہر ءُ بانگ ءِ پسات بنا بوتگ اَت۔ ءُ گو رداسپور ءَ آئوکیں مسلمان کاروانانی سر ءَ سکھ اُرش کُرتگ اَت۔ کہ اے کاروان ءِ تہ ءَ آئی پاکستان آئیوکیں کہول ھور اَت۔ کہ دراہ جنگ بوتگ اَت۔ ءُ آ لاھور ءِ تہ ءَ ایوک ءُ یکتنا پشت کپتگ اَت۔ ءُ پدا ھمداں مھکمہ داخلہ ءِ تہ ءَ بھرتی بوتگ اَت۔ ءُ نوں آ یک مزنیں افسرے جوڑ بوتگ اَت۔ کہ نوں آ خان ءَ حکومت ءِ درنیام ءَ گپ ءُ تران ءِ کالخواہ ءُ ھر کارہ جوڑ بوتگ اَت۔
 آ وتی نام ءَ ایم۔ اے چوھدری نوشتہ کُرت۔ ایم۔ اے چوھدری ءِ سرجمیں نام منیر احمد چوھدری اَت۔ بلے خان صاحب وھدے آئرا دیست تو آئرا مُدام چوھدری۔ یا کہ چوھدری صاحب ءِ نام ءَ یات کُرت۔ ءُ چوھدری مُدام بشکھندگ بشکھندگ وتی نام ءَ چہ خان صاحب ءِ اِشکنگ ءِ تہ ءَ چشکہ وش بوت۔
 آ وتی موداں چہ نیام سر ءَ بُرز شک کُرت۔ ءُ کدی کدی بْرکش دئیوکیں تیل جت ءُ چمانی نظر ءِ چشمک ایر کُرت۔ ءُ مُدام ٹائی سوٹ ءِ تہ ءَ بوت۔ کہ وتی لیوس ءِ پاھاز ءَ گیشتر کُرت۔ کہ آئی بوٹ مُدام چہ سیائیں پالشاں بلشک داتنت۔ آئی پونز چست اَت۔ بلے آئی دروشم ءِ تہ ءَ یک بنگالی رنگے درا بوت۔ چشکہ آئی ھمے دروشم گوں آئی برازاِت۔
 وھدے آ گپ جت گُڑا آئی گپانی تہ ءَ یک ڈولداری ءُ یک منطقے گوں بوت۔ ءُ خان صاحب آئرا باز پہ ھورتی گوش داشت چشکہ آ ایم۔ اے چوھدری ءِ ھر گپّ ءَ وتی دل ءَ نکش کنگ بلوٹ اِیت۔
 دوئیں ملکانی بہر ءُ بانک ءِ ھونی ئیں سرگْوست ایم۔ اے چوھدری ءِ سر ءَ یک باز پُھر سرامیں عکسے دور داتگ اَت۔ کہ بلکنا آ راجدپتر ءِ اے ٹراما ءَ تاں عمرے پہ زند چہ دل ءَ مہ بُرتیں۔ کہ گوں خان ءَ وتی گپ ءُ تران ءِ تہ ءَ آئی گپّاں مُدام ھمے دل توسیں سرگْوست ءِ ذکر ءُ بیان دیم ءَ اھت۔ ءُ خان آئی اے مارشتانی سر ءَ وتی دلپدردی ءَ پدّر کُرت۔ پرچا کہ ایش یک ھنچشیں پُھردردیں سرگْوستے اَت۔ کہ اچ ایشی نہ ایوک برسغیر بلکنا دراھیں دنیا ءِ زندگیں ضمیر پژمردگ ءُ مونجا بوتگ اَت۔ کہ ھر کس ءِ ھیال اَت۔ کہ باید اَت۔ کہ بہر ءُ بانک ءِ تہ ءَ معسومیں۔ بے گناہ ءُ نہ زانتیں مردمانی چہ ھر دو نیمگ ءَ مہ مُرتین انت۔ سکھ ءُ ھندو مسلمان جتگ اَت۔ ءُ مسلمان سکھانی سر ءَ وتی غسہ ءُ زہرگ ءَ پدّر کُرتگ اَت۔ کہ بنی آدم ءِ بہوشی ءَ ھر جاہ ءُ ھر وھد ءَ وت ءَ را یک پیم ءَ پدّر کُرت۔ کہ اچ ایشی کسّ ھلاس نہ اَت۔
 پمیشا چوھدری ءِ ھیال ایش اَت۔ کہ اے دنیا ءِ تہ ءَ دنیا ءِ دراھیں رد ءُ تکلیف ءُ ڈکھانی علاج ءُ درمان یکے اَت۔ مذہب۔ ھدا۔ ارواھ ءُ قیامت ءِ تُرس۔ نیکہ ایم۔ اے چوھدری ءِ ھیال انسان اِنکس بے رھم ءُ ناروا اَت۔ کہ آ وتی جند ءِ نسل کشی ءِ سر ءَ وش بوت۔ چشکہ آئرا یک بے گوابیں دلجمی یے دست پکپ اِیت۔ چشکہ آئی سیاہ تہاریں وجود ءِ یک واھگے پیلو بہ بیت۔ چی ءَ کہ بنی آدم ءِ زند ایم۔ اے چوھدری ءِ گْوشگ ءِ رو ءَ سیاہ تہار اَت۔ کہ ایوک ءَ مذہب اے سیاہ تہاری ءَ گار ءُ زیان کُرت۔ ءُ دگہ ھچ چیزے اے سیاہ تہاری ءَ دور نہ کُرت۔
 پمیشا وھدے ہندو ءُ بکالانی بارو ءَ ایم۔ اے چوھدری ءِ زانت ءُ زانشت باز تنک ءُ باز سک گیر اتنت۔ کہ آ ہندواں مسلمانانی سک مزنیں دژمن ھیال کُرت۔ پرچا کہ گوں آئی ھر چیزے کہ بوتگ اَت۔ گُڑا ایشی گواھی ءَ بہر ءُ بانک ءِ پسات دَیگ ءَ اتنت۔ آنکہ آئی گپانی تہ ءَ منطق ءُ ڈولداری یے اَت۔ بلے وھدے ہندو ءُ بکالانی یات بوت۔ گُڑا ایم۔ اے چوھدری دراھیں منطق ءُ ڈولداری ءَ چہ دل ءَ بُرت۔ کہ اے وھداں آ وتی مذہب ءَ چہ دنیا ءِ کُلیں مذہباں شر تر ھیال کُرت۔ ءُ آئی ھیال ءَ اے مُلک ءِ جوڑ بوگ کُدرت ءِ یک مزنیں معجزگے اَت۔ کہ اگاں ھدا مہ بوتیں۔ گُڑاے اے مُلک ھم نہ بوت۔
 آئی مذہب ءَ گوں اِنکس مہروانی ءِ سبب ءَ خان باز سک متاثر اَت۔ ہپتہ۔ دہ روچاں ءُ کدی کدی ماھے ءَ پد چوھدری وتی کارموٹر ءِ تہ ءَ ریسٹ ھائوس ءَ اھت۔ ریسٹ ھائوس ءِ بلڈنگ ءَ چار اِت۔ گاٹ ءُ سنتریاں چار اِت۔ ءُ خان صاحب ءَ جست کُرت۔ کہ آئرا اد ءَ تکلیفے نہ اَت۔
 ءُ خان صاحب منّت وار بوت۔ کہ آئی ھر چیز پہ تگ اَت۔ بگیر اچ ایشی کہ آ وت ءَ را زندان ءِ تہ ءَ ھیال کُرت۔ ءُ ایم اے چوھدری برائی ھمے گپانی سر ءَ کھند اِت۔ کہ دنیا ءِ مزنیں مفکر ءُ فلسفہ دانانی ھبر ءَ درّائینت کہ اے دنیا وتی بہشت ءُ دوزھہ وت اَت۔ اگاں دوزھے ھست اَت۔ گُڑا ھمدان اَت۔ ءُ اگاں بہشتے ھست اَت۔ گُڑا ھمداں۔
 ءُ چشکہ خان صاحب ءَ ھمے ھبر سک بہ تور اِیت۔ کہ آ زندان ءِ تہ ءَ اَت۔ گوں چوھدری ءَ یک روچے گْوشان بوت۔ وھدے ھما روچی آ راوی ءِ رداں تا دور درشتگ اَت۔ کہ تاں سرے۔ جانمبا ءُ ایدگہ سبزکاھانی رد ءُ کتار ءَ ھما لس ءِ رنگ ءِ تہ ءَ روچ کپان اَت۔ ءُ خان صاحب ءَ روچ ءِ پومپ ءَ چاران اَت۔ کہ نوں گرد ءُ گبار ءِ تہ ءَ تاریخی دیک ءِ مزنیں تالے ءِ پیم ءَ درا بوت۔ ءُ ایش گرماگ ءِ موسم ءِ بندات اَت۔ کہ بہارگاہ ءِ موسم ءِ پھل ءُ وشبوانی موسم کپتگ اَت۔ کہ یک جلاکیں گرماگے دیم ءَ اَت۔ بلے اد ءَ راوی ءِ کشک ءَ گوات پھر گوئش ءُ سرگوئش اَت۔ ءُ دور دور ءَ چاھی کپوتانی نالگ ءِ توار اھت۔ یا کہ بلبل ءِ کوک ءِ توارے خان صاحب ءُ چوھدری ءِ گوشاں ڈیک وران اَت۔ آیانی ھر دوکانی زہیرواری ءُ زندان ءِ بوگ ءِ مارشتاں چشکہ گیش بوت۔
 خان صاحب وتی سر ءَ پاگ ءُ جول بستگ اَت۔ ءُ آئی دست ءَ چڑی یے اَت۔ کہ اے چڑی ءَ کشمیر ءِ واجہ نسیر خان ءَ سوگات ءَ داتگ اَت۔ وھدے بلوچانی لشکر کشمیر ءِ تہ ءَ ایرکنگ بوتگ اَت۔ وھدے احمد شاہ ابدالی چہ بلوچ خان ءَ کُمک ءِ لوٹ کُرتگ اَت۔ وھدے آ ہندوستان ءِ تاراجی ءَ در کپتگ اَت۔
 خان صاحب دْرچکانی بُرز ءَ کپوکیں روچ ءَ کپان چاران گْوشت۔
 زان ئے۔ چوھدری اے دنیا ایوک ءَ یک مارشتے۔ اگاں ترا مارشت ھست۔ یعنے اگاں تو اے دنیا ءَ مارئے۔ یا کہ اگاں ایش ترا تئور اِیت۔ گُڑا بزاں کہ تو وتی بہشت ءُ وتی دوزھہ وت پیدا کُرت۔ تو راست گْوش ئے۔ من گوں تو ھم تپاک اوں۔ خان صاحب وتی ھبر ءَ کمکیں داشت۔ کہ راوی ءِ دریا ءِ بند ءِ کشک ءَ جکّ بوچ ءُ کنٹگانی تہ ءَ آئرا کِرم یا کہ جُوجکے بلکنا چمان کپت۔ کہ آ گوں وتی چڑی ءَ ھما بوچ ءَ سرینان بوت۔ تانکہ وت ءَ را دلجم بہ کنت۔ کہ ایش ھنچائیں کرم ءُ جوجکے اَت۔ ءُ مارے نہ اَت۔
 وھدے آ دلجم بوت۔ کہ اود ءَ بوچ ءِ تہ ءَ ھچ چیزے نہ اَت۔ گُڑا خان صاحب وتی ھبر ءَ دیم ءَ بران گْوشت۔ گُڑا چوھدری صاحب من گوں تو ذکر کنگ ءَ اَت اوں۔ کہ تئی ھبر راست انت۔ کہ اے دنیا ءِ بہشت ءُ دوزھہ مارگ ءُ مارشت ھمے دنیا ءِ تہ ءَ اتنت۔ کہ اگاں تو ایشرا بہشتے ھیال کن ئے۔ گُڑا ایش پرتو بہشتے۔ ءُ اگاں تو ایشرا دوزھے جوڑ کن ئے۔ گُڑا ایش دوزھہ ءِ تپداں دنت۔ تو راست گْوش ئے۔ ءُ پدا خان صاحب دیمی روان اَت۔ ءُ چوھدری آئی پُشت ءَ ملّان اَت۔ اوشتات ءُ گوں چوھدری ءَ ھمدیم بشکھندان بوان چشکہ آئرا یک باز اہمیں ویلے ءِ سر ءَ جست ءُ پد بہ دنت۔ گْوشان بوت۔ بچارچوھدری۔ نوں تو تئی سرکار من ءَ اد ءَ دنیا ءِ دراھیں آسراتی ءُ آراماں داتگ۔ ءُ منی ھیال ءَ چشیں آسراتی یے نیست کہ اد ءَ اے ریسٹ ھائوس ءِ تہ ءَ مہ بیت۔ بلے زان ئے۔ کہ اچ ایشی ابید من ءَ مارشت بیت۔ کہ من زندان ءِ تہ ءَ اوں۔ من یک بندی ءُ یک کئیزی یے اوں۔ من جیل اوں۔ نوں اے مارشت وت یک دوزھے۔ ءُ پدا خان صاحب وتی چک ءَ پروشان وتی راہ ءِ سر ءَ روان بوت۔ ءُ ایم اے چوھدری کرار کرار گوں آئی پاداں جُپت ملان بوت۔ کہ خان صاحب گوں آئی تران کنان وتی ھبر ءَ دیم ءَ بران بوت۔ ءُ چوھدری ءَ ھنچش مارشت بوت۔ چشکہ خان صاحب گوں وت ءَ گپ جنان انت۔ چی ءَ کہ باز وھداں خان ءُ چوھدری ءِ درنیام ءَ گپ ءُ ھبرانی تار پْرشت وھدے گواتے کشان بوت۔ یا کہ راوی ءِ دومی کر ءَ کنک ءُ مہلوک ءِ رو ءُ آ۔ آیای گوکانی ریڑھی ءِ دھنز ءُ دھوت ءُ گوڑ ءُ جگا آئی دلگوش ءَ ھمانگر بُرت انت۔ ءُ چوھدری ءِ دلگوش ھمانگر بوت۔ ءُ آ خان صاحب ءِ گپّاں چشکہ پہ شری گوش داشت نہ کُرت۔ بلے آئی جُہد ھمیش اَت۔ کہ آ گوں خان صاحب ھنچش چُل کنان بہ بیت۔ تانکہ آئی ھچ ھبرے زیان مہ کنت۔
 ءُ پدا گوں خان ءَ ھم کوپگ روان بوان آ گوشداران بوت۔ کہ خان صاحب دیمتر ءَ چے گْوشگ ءَ اَت۔ ءُ خان صاحب تران کنان اَت۔ اے دراھیں زند یک مارگ ءُ یک مارشتے چوھدری۔ ترا بہر ءُ بانک ءِ زمانگ ءِ پھر سرام ءُ بیمناکیں کسہ ءُ واکعاتانی یات دوزھہ ءَ ایر کنت۔ وھدے انسان۔ انسان ءِ بوٹیاں ھنچش کوٹ اِت۔ چشکہ مردم پٹاٹگے کوٹان ءُ تراشان بہ بیت۔ ھون۔ چیگانٹ۔ ءُ چیھال۔ برباتی۔ لاش۔ گار ءُ پریات۔ بزھگی ءُ لاچاری۔ نہ زاناں چے چے۔ اے آدم ءِ اولاد انت۔ ایشی کار ءُ کرد ءَ بچار۔ مذہب ءِ سر ءَ دولت ءِ سر ءَ۔ نام ءِ سر ءَ وتی وت گڑیں گیرت ءِ سر ءَ ایش وت ءَ را چو پٹاٹگاں کوٹ اِیت۔ ءُ دور دنت۔ ءُ انگت وتی انسان گری ءُ آدم زاتی ءِ سر ءَ پہر بنداِیت۔ چے ایش پہر بندگ ءِ ھبرے چوھدری۔ چے ماں چہ کچک ءُ بینگ ءَ کمتر نہ اوں۔
 نوں وھدے ترا اے یات کاینت گُڑا پر تو ھمے یات دوزھہ بنت۔ ھنچش نہ انت۔ چوھدری۔ ءُ پمن وتی بندی گری ءُ زندان بوگ ءِ مارشت دوزھ انت۔ من ءُ تو اے دراھیں دنیا وتی دوزھہ ءَ وت پیدا کُرتگ۔ ءُ من ءَ باور نہ یات کہ ھدا کدی اِنکس ناروا بیت۔ کہ مارا بکش اِیت۔ یا کہ ما وت ءَ را بکوشاں۔ ھدا مارا بنی آدم کُرتگ۔ انسان جوڑ کُرتگ۔ اشرف المخلوقات۔ بلے پسات مئے وتی دستانی کار انت۔ ھون ریچگ مئے وتی جند ءِ پیداکنوکیں چیزے۔ بیرگیری۔ لٹ ءُ لٹ کشی۔ جنگ۔ توپ ءُ بمب۔ اے دراہ بنی آدم ءِ وتی کار انت۔ مئے دوزھہ مئے دستانی تہ ءَ انت۔ ھنچش نا۔ بلے من بنی آدم ءِ نازرکیں دل ءِ گپّاں جنان اوں۔ کہ آئی تہ ءَ دوزھہ ءُ بہشت ھر دو ساڑی انت۔ آ بلوٹ اِیت۔ گُڑا دنیا پرائی جنت ءُ بہشت جوڑ بیت۔ ءُ آ مہ لوٹ اِیت۔ گُڑا وتی دوزھ ءِ آچ ءِ تہ ءَ سُچ اِیت۔
 پدا راوی دریا ءِ دومی کشک ءُ کنک ءَ روانیں یک لاگریں اسپے وتی پشت ءَ بندوکیں بگھی ءَ چک اِت۔ نہ کُرتگ اَت۔ ءُ تیلانک وران کپتگ اَت۔ ءُ بگھی ھم ریڑھ کنان اَت۔ دریا ءِ کنک ءَ چہ دریا ءِ کپگ ءَ کمکیں رکھتگ اَت۔ نہ کہ کمکیں دیمی بوتیں۔ تو راوی ءِ دریا ءِ لردیں آپ ءِ چولانی تہ ءَ مٹ وارت۔ ءُ بگھی ءِ تہ ءَ لہتیں زہگ ءُ زالبول سوار اتنت۔ کہ نوں راوی ءِ کنک ءَ ایدگہ مردم آیان چہ کپوکیں بگھی ءَ در کنان اتنت۔ ءُ یک کوکار ءُ یک جگایے پاد اھتگ اَت۔ ءُ اسپ ءِ بوز ءُ سنٹ ریکانی تہ ءَ اَت۔ کہ آئرا مہلوک چست کنگ ءِ جُہد ءِ تہ ءَ اَت۔
 خان صاحب ءُ چوھدری ھر دو راوی دریا ءِ دومی کنک ءَ ھمے ندارگ ءَ چاران اتنت۔ کہ آیان چشکہ وشی بوتگ اَت۔ کہ مردمانی بچت بوتگ اَت۔ نہ کہ کئے زانت کہ چے بوت۔ ءُ پدا ھمے ندارگ ءَ چاران آ کپوکیں روچ ءِ تہ ءَ کمکیں دگہ بہ راوی ءِ دریا ءِ کشک ءَ روان بوت انت۔ بلے پدا آ برتر اِت۔ ءُ خان صاحب وتی ھبر ءَ اچ ھموداں بنا کُرت۔ کہ ھموداں آ ایشرا گْونڈ داشتگ اَت۔
 من ءَ کدی کدی ھیال کئیت۔ چوھدری کہ مردم ءِ ھمے مارشت دنیا ءِ اسل راستی انت۔ بلکنا دگہ راستی نیست۔ ءُ اگاں راستی ھست گُڑا ما بلکنا ایشرا نہ زاناں۔ بلے ما وتی مارشتاں پہ شری واکب ءُ سرپداں کہ ایش چو زندگیں چیزاں مئے دیم ءَ کاینت۔ مردم ھچ چیزے نہ شموش اِیت۔ ءُ آئی ھافظہ ءُ یات گیری آئی دوزھہ انت۔ مردم وھدے وت ءَ را بدی ءِ تہ ءَ دور دنت گُڑا چو بزاں آ چہ وتی جند ءِ وجود ءَ انکار کنت۔ کہ چہ بدی ءِ مارشت ءَ آ اِنکس بلکنا ھدا ءِ منکرنہ بیت۔ کہ اِنکس چہ وتی ذات ءَ دور بیت۔ بدی ءُ دوزھہ ءِ مارشت اسل ءَ وتی ذات ءِ انکار انت۔ وتی پیلوئیں زات ءِ انکار۔ ءُ ھمے بدی ءِ مارشت دوزھہ انت۔ ءُ جوانی ءُ شری ءُ نیکی ءِ مارشت دوزھہ انت۔ ءُ ھر دوئیں چیز ھمداں اے دنیا ءِ چیز انت۔ نہ زاناں ما ایشاں پرچے دگہ دنیا ءِ تہ ءَ براں۔
 ءُ پدا آ چہ ریسٹ ھائوس ءَ نزینک اھت انت۔ ءُ ریسٹ ھائوس ءِ تار ءُ جنگلہ بنا بوت انت۔ تو اد ءَ سمینٹ ءِ یک بینچے ءِ سر ءَ آ نشت انت۔ کہ اے بینچ پہ ریسٹ ھائوس ءِ مردماں دریا ءِ چٹ کنک ءَ بندگ بوتگ اَت۔ تانکہ آ راوی ءِ تچوکیں آپ ءِ آریپی ءُ زیب ءُ نما ءَ بچار انت۔
 ءُ روچ تنے وھدی نہ کپتگ اَت۔ بلے نوں لہتیں ساھتاں پدا روچ ءَ کپگی اَت۔ بلے تانکہ روچ ھست اَت۔ آ ھر دو۔ خان صاحب ءُ مھکمہ داخلہ ءِ افسر چوھدری اد ءَ نندوک زند ءِ فلسفہ ءُ پکر ءِ سر ءَ پکر جنان اتنت۔ ءُ پدا خان صاحب چوھدری ءِ نیمگ ءَ چاران گْوشت۔
 بزاں منی اے ھبر ترا وش نہ اھت کہ تئی دوزھہ بہر ءُ بانک ءِ بیمناک ءُ پُھر ڈُکھیں یات اتنت۔ ءُ منی دوزھہ منی زندان بوگ ءِ مارشتانی تہ ءَ اَت۔ بلے مئے بہشت کُجا انت۔
 اے مُلک اے ڈیھ کہ چہ لکھ ءُ ھزاریں مردمانی قربانی ءَ جوڑ بوتگ۔ کہ دنیا ءِ تہ ءَ اولی وار یک اسلامی ملکے دنیا ءِ نکشہ ءِ سر ءَ ودی بوتگ کہ اچ ایشی گیش معجزہ چے بوت کنت۔ منی ھیال ءَ مئے بہشت ھمیش انت۔ گْوستگیں ھزار پنچ سد سالانی تہ ءَ چہ سلیب جنگاں بگر تانکہ دور خلافت ءِ دورہ۔ اسلام ءَ زیان کنگ ءِ جُہد بوتگ۔ ءُ تاں دومی جنگ عظیم زانگ ھمیش بوت۔ کہ اسلام مذہب ءَ چہ دنیا ءِ نکشہ ءَ پہ مُدامی زیان بیت۔ کہ رند ءَ اسلام ءِ گْوشوک ءُ ذکرکنوک کس نہ مان اِیت۔ کہ مئے دژمنانی۔ خاص یہود ءُ نسارھ ءِ جُہد ھمیش انت۔ کہ اسلام دنیا ءِ تہ ءَ مہ مان اِیت۔ بلے بیستمی سدی ءِ دومی نیم ءَ یک معجزیے بوت۔ ءُ اسلام ءِ بیرک بُرز بوت۔ ءُ مسلمان چہ ہندوانی گلامی ءَ آزات بوت انت۔ کہ نوں مئے کار ایش انت۔ کہ اے بہشت ءِ سیم سراں تاں دنیا ءِ ایدگہ سیم سراں سر بہ کنات۔ چی ءَ کہ ایوک ءَ اسلام مارا چہ دومیاں جتا کنت۔ ءُ مئے تہ ءَ یک وتی جند ءِ شناستے جوڑ کنت۔ ءُ اگاں اسلام نہ انت۔ گُڑا ما نہ ایں۔ اگاں ما اسلام ءَ یلہ بہ دئیں گُڑا مئے تہ ءَ ءُ ھندوانی تہ ءَ چے پرکے مان اِیت۔ ایوک ءَ ھمے نظریہ مارا چہ ھندواں جتا کُرتگ۔ ءُ ھمے بنیات ءَ مئے نشان ءُ مئے ڈس انت۔ مئے مذہب۔ مئے المیں شناست انت۔ ءُ اگاں کس ایش نہ انت۔ گُڑا ھچ چیز نہ انت۔ پمیشا من باز پکراں پد ھمے درجگ ءَ اھتگ ءُ سر بوتگاں کہ مئے اے مُلک ھدائی نیمگ ءَ دئیوکیں یک سوگاتے۔ یک ٹیکی یے۔ ءُ مئے بہشت ھمیش انت۔ بلے من ءَ اپسوز ءُ ارمان انت۔ کہ باز مردم ایشرا پمّا دوزھہ جوڑ کنگ لوٹ انت۔
 خان چوھدری ءِ گپّاں پہ دلجمی اِشکنان بوت۔ بلے ایم اے چوھدری باث ءَ گیش سیاسی جوڑ کنگ لوٹ اِت۔ وھدیکہ خان ایشرا خاص پکر ءُ فلسفہ ءِ بنیاتانی سر ءَ سرپد بوگ لوٹ اِت۔ کہ سیاسی رنگ ءِ تہ ءَ بہشت ءُ دوزھہ ءِ بارو ءَ آنکہ زانت۔ بلے خان اے بارو ءَ ھچ پکر نہ جتگ اَت۔ کہ بہشت ءُ دوزھہ ءَ یک سیاسی معنا ءُ متلبے ھم ھست اَت۔ آ ایوک ءَ بنی آدم ءِ زانت ءُ زانشت ءِ بارو ءَ پکر جنان اَت۔ چشکہ اگاں اے دنیا ءِ تہ ءَ جنّت ءُ بہشتے ھست اَت۔ گُڑا مردم ءِ دماغ ءُ دل ءِ تہ ءَ اَت۔ ءُ اگاں دوزھے ھست اَت۔ گُڑا ایش ھم پکرانی تہ ءَ اَت۔
 آنکہ خان پکّائیں مذہبی مردمے اَت۔ کہ وتی پنچ وھد ءِ نماز ءَ ونت۔ قران شریف ءِ تلاوت ءَ کُرت۔ ءُ جنّت ءُ دوزھ ءِ سر ءَ یکین کُرت۔ ءُ قیامت ءِ روچ ءَ ھم آئی سکھت اَت۔ بلے آ کدی کدی وتی پکرانی آزاتی ءِ سر ءَ ھم چار ءُ بچار کُرت۔ کہ پرائی آئی وطن۔ آئی بندی گری۔ ءُ آ وتی جند ءِ شناست چشکہ چہ آئی مذہبی شناست ءَ گیشتر اھمیت داشت۔ ءُ آئی دل ءِ تہ ءَ پہ ہندواں چشیں کستے نہ اَت۔ چشکہ چوھدری ءِ دل ءِ تہ ءَ اَت۔ ءُ وت خان ءِ ریاست ءِ تہ ءَ شریعت ءِ قانون کارمرز اَت۔ ءُ آئی زال ءُ زالبولانی پردگ ءُ ستر چہ مذہب ءِ سر ءُ پردگ ءَ گیشتر سک اتنت۔ چی ءَ کہ خان چہ ہندو نسل ءَ مسلمان نہ بوتگ اَت۔ بلکنا آ چہ بندات ءَ مسلمان اَت۔ ھنچش چشکہ عرب نسل ءِ تہ ءَ مذہب آئی دود ربیدگ ءِ یک بہرے اَت۔ گُڑا ھمے پیم ءَ پہ آیاں۔ یعنے پہ خان ءِ قوم ءَ مذہب آئی دود ربیدگ ءِ بہرے اَت۔ کہ آ کدی وت ءَ را چہ مذہب ءَ در نہ کُرتگ اَت۔ بلے آ مُدام وتی مذہبی آزاتی ءَ ھم پیش داشتگ اَت۔ کہ وت آئی ریاست ءِ کنڈ کنڈ ءَ ہندو ءُ بکال آیان اتنت۔ ءُ بلکن آیانی مالی جاروانی ءُ اقتساد ءِ دراھیں مہار ہندو سیٹھانی دست ءَ اَت۔ کہ بہر ءُ بانک ءِ وھداں ہندوآیانی لوگ ءُ میتگانی تہ ءَ باھوٹ بوتگ اَت۔ کہ آیان بلوچ باھوٹ کُرتگ اَت۔ کہ اے ھندوآیانی گم ءُ وشی ءِ تہ ءَ بہر زُرتگ اَت۔ کہ ھولی ءُ دسہرہ ءِ تہ ءَ مسلمان آیانی وشیانی تہ ءَ بہر زُرت انت۔ ءُ باز ہندو وت ءَ را اڈپروشی ءِ رسم ءِ تہ ءَ بلوچ قومانی بہر جوڑ کُرتگ اَت۔ کہ چشیں پرکے نہ اَت۔ ہندو کمتر اتنت۔ چی ءَ کہ ہندوانی ھما کار تنے وھدی یات بوت انت۔ کہ آ پہ مہلوک ءَ کُرتگ اَت۔ کہ تنے وھدے پٹ ءُ میدانانی تہ ءَ ریک۔ کوہ ءُ آپانی بند ءُ خندق چہ ہندوانی نام ءَ یات بوت انت۔
 پمیشا خان مذہب ءُ سیاست ءَ دو جتائیں چیز ھیال کُرت انت۔ وھدیکہ ایم اے چوھدری ءِ ھیال ءَ اگاں سیاست چہ مذہب ءَ جتا بوت۔ گُڑا ایوک ءَ پُشت ءَ چنگیزی یے پشت کپ اِیت۔ کہ چوھدری چہ اقبال ءِ فلسفہ ءَ اِنکس متاثر اَت۔ کہ آ دمانی تہ ءَ اقبال ءِ شئیراں گوں خان صاحب ءَ ونت۔ ءُ بلکنا آ پہ خان صاحب اقبال ءِ دراھیں فارسی ءُ اردو دپتر ءَ پجارینتگ اَت۔ کہ خان صاحب اقبال ءَ یک جینئس ھکیمے ھیال کُرت۔ کہ آئی فارسی شیئرانی سر ءَ خان صاحب وتی سر ءَ ھنچش سرینت چشکہ برائی جادو ءِ اثر بہ بیت۔ بلے کدی کدی آ چوھدری ءَ گوں بشکھندگ بشکھندگ گْوشت۔ کہ ارمان۔ وتی پکرانی تہ ءَ اقبال اگاں وتی ملائیت ءَ یلہ بداتیں گُڑا گوئٹے ھم بلکنا آئی دیم ءَ ھچ چیزے مہ بوتیں۔
 ءُ اقبال ءِ باثانی تہ ءَ ایم اے چوھدری چہ خان ءَ جست کُرتگ اَت۔ کہ اقبال چون مُلایے بوت۔ کُرت۔ چی ءَ کہ مُلا اقبال ءَ کافر گْوشت انت۔ پرچا کہ اقبال ءِ اسلام ءُ مذہب ءِ تسورچہ یک مُلا ءِ ھیال ءُ پکراں گیشتر کشادگ ءُ بُرز ءُ بالا اتنت۔ کہ آ ھندوستانی مسلمان ءِ تہ ءَ یک آچ ءُ یک آسے گندگ ءَ اَت۔ تانکہ آ چہ وتی فارملزم ءَ در بہ کپ اِیت۔ ءُ مذہب ءِ نوکیں ڈولے بہ گند اِیت۔ ءُ بچار اِیت۔ چی ءَ کہ ھندوستان ءِ مسلمان مُدام یک گْوستگیں دور ءُ باری ءِ تہ ءَ بُڈّ شُتگ کہ انگریزی نہ ونت۔ علم ءَ چہ دور اَت۔ ءُ وت ءَ را جہل داشتگ اَت۔ کہ آئرا پاد آئیگی اَت۔ ءُ چست بوگ اَت۔ ءُ اقبال آئی خودی ءَ پاد کنگ لوٹ اِت۔ کہ اقبال ءِ ھیال ءَ ایوک ءَ اسلام ءِ اٹلیں راھبند آئرا چہ وتی فارملزم ءَ دورکُرت انت۔ تانکہ آ نوکیں دنیا ءِ تہ ءَ زندگ بہ بیت۔ کہ مُلا آئی ھبر ءِ سر ءَ آئرا کافر گْوشت انت۔ پرچا کہ ایم۔ اے چوھدری ءِ ھیال ءَ اقبال یک نوکیں دنیا ءِ روھ ءُ ارواھے اَت۔ ءُ آ گوں خان صاحب ءَ ھم تپاک نہ اَت۔ کہ اقبال مُلایے اَت۔ اقبال مُلاھانی سک بدی دار اَت۔
 ءُ یک روچی ایم اے چوھدری چہ خان صاحب ءَ جست کُرتگ اَت۔ کہ آخر خان صاحب ءِ اے ھیال ءِ سر ءَ خان صاحب ءِ دلیل چے اتنت۔ کہ اقبال مُلایے اَت۔ ءُ ایم اے چوھدری ءِ ھمے جست ءِ سر ءَ خان صاحب آئراگْوشتگ اَت۔ کہ اقبال ءَ پمیشا مُلایے ھیال کُرت۔ کہ آ مذہب ءِ دُمب ءَ ھنچش کپتگ اَت۔ چشکہ مہاتما گاندھی ھم مذہب ءِ دمب ءَ کپتگ اَت۔ کہ ایش ھر دو آنکہ آزات اتنت۔ بلے ایش ھر دو۔ دو جتا جتائیں مذہبی سمبل ءُ نشاناں وتی سیاست ءِ بنیات جوڑ کُرتگ اَت۔ کہ خان صاحب ءِ رو ءَ ایش ھر دوکاں مسطفیٰ کمال اتاترک۔ لینن ءُ نہرو ءِ پیم ءَ وتی سمبل ءُ نشاناں بدلینگی اَت۔ ءُ چہ سیاست ءَ جتا کنگی اَت۔ تانکہ یک نوکیں ہندوستانی مسلمان ءُ یک نوکیں پاکستان ءِ تسور ءُ ھیالے دیم ءَ بیاتیں۔ کہ خان ءِ ھیال ءَ نوں اگاں اے ھر دوئیں آزاتیں مُلک یک وارے پدا ھما کْوھنگیں سمبل ءُ نشانانی سر ءَ یک جدیدیں ریاستے جوڑ کنگ لوٹ اِیت۔ گُڑا ایش چہ ساری ءَ گیشتر پُھر ھطر ءُ پھُر سرام بوت۔ پرچا کہ مذہب مردمانی یک ذاتی ئیں تعلقداری یے گوں ھدا ءَ ھست اَت۔ کہ ایش مُدام منت۔ بلے نوکیں جاورانی تہ ءَ مذہب ءَ چہ ریاست ءَ جتا بوگی اَت۔ چی ءَ کہ چہ جنگ عظیم دومی ءَ پد قومی ریاستانی دور اھتگ اَت۔ کہ نوں یک وطن۔ زبان۔ ءُ رسم ءُ دود ربیدگانی گیڑھ ءِ تہ ءَ آباتیں مردم وتی جتائیں شناستے لوٹ اِت۔ وھدیکہ مذہب آیانی یکجہی ءِ المیں بہر بوت نہ کُرت۔ کہ چہ مذہب ءَ جتا دگہ عنسر ھم ھست انت۔ کہ ایشانی ردوم المی اَت۔ ءُ اقبال ءِ نظریہاں خان ھمے نظریہ ءِ تہ ءَ چار اِت۔ کہ آئی ایوک ءَ مذہبی نشان ءُ سمبلانی سر ءَ زور پردیگ خان ءَ دوست نہ اَت۔ ءُ آ پمیشا اقبال ءَ شائری ءِ تہ ءَ یک فطین ءُ ھکیم ءُ جینئسے ھیال کُرت۔ بلے آئی وطن ءُ سیاست ءِ نظریہ چہ مُلا ءُ مُلائیت ءِ نظریہاں کم نہ اتنت۔
 ءُ خان صاحب محمد علی جناح ءِ قدر ءَ کُرت۔ ءُ آیک سیکولر لبرل۔ ءُ جمہوری ملکے لوٹ اِت۔ ءُ آ گوں محمد علی جناح ءَ روچ گْوازینتگ اَت۔ ءُ آ گوں لیاقت علی خان۔ عبدالرب نشتر۔ ءُ مسلم لیگ ءِ بنداتی سروکاں گوں مراگش اڈداتگ اَت۔ کہ ایش دراہ یک جدید ریاستے لوٹ اِت۔ ءُ ایش دراہ زانتکار ءُ پہمندگیں مردم اتنت۔ بلے نوں خان صاحب ءِ گْوشتن ءِ رو ءَ اے مُلک مُلا۔ جاگیردار۔ وڈیرہ۔ سردار ءُ مُلک ءُ چوھدریانی دست ءَ یرگمال بوتگ اَت۔ ءُ آئی ھیال ءَ اگاں مروچی محمد علی جناح زندگ بوتیں۔ گُڑا گوں آئی اے پیم ءَ نہ بوت۔ چشکہ انونیں ھاکم گوں آئی کنگ ءَ اتنت۔
 پمیشا آئرا وتی بندی گری یک دوزھے زانگ بوت۔ بلے چشکہ چوھدری اچ خان صاحب ءِ دماغ ءِ پُشت ءَ ھما دراھیں مارگ ءُ مارشتاں چہ نا واکب ءُ ناسرپد اَت۔ کہ اے مارگ ءُ مارشت ھزار ءُ پنچ سد سال کْوھن اتنت۔ کہ ایشاں یک روچ ءِ تہ ءَ در کنگ نہ بوت۔ نیکہ اے دراھیں زند ءَ سیاست ءِ رسم ءُ دود ءُ زانت ءُ زانشت ءَ گوں یکجاہ ءُ ھوار کسے شموشت کُرت۔ کہ اے مُلک ءِ نوکیں سروکاں اے دراھیں چیزاں زانگی ءُ چارگی اَت۔ ءُ یک عنسر یعنے ایوک چہ مذہب ءِ چماں چارگی نہ اَت۔ چی ءَ کہ بازیں دگہ عنسر ھست اتنت۔ کہ اے مُلک ءِ مردمانی تہ ءَ جتا اتنت۔ ءُ اے مُلک ءَ اگاں آبات ءُ بہشتے بوگی اَت۔ گُڑا ایدگہ دراھیں عنسرانی ھمرائی ءَ ھور ءُ ھوار یک نوکیں ملکے جوڑ کنگی اَت۔
 بلے نوں خان صاحب ءِ وتی دوزھہ ءِ مارشت آئرا تنک کنان اتنت۔ ءُ آئی کش ءَ نندوکیں مھکمہ داخلہ افسر ایم۔ اے چوھدری اے ھبر ءَ دگہ پیم ءَ چارگ ءَ اَت۔ ءُ خان ءَ ھیال آیان اَت۔ کہ بچار۔ یک مُلک ءُ یک ڈیھ ءُ یک ریاست ءُ یک سرکار ءِ تہ ءَ ہر مردم ءِ چنکس جتا جتائیں سمبل ءُ نشان اتنت۔ کہ ایش یک بدیں ءُ ھرابیں ھبرے نہ اَت۔ پرچا کہ قوم۔ مُلک۔ ریاست۔ آخر گُڈّ سر ءَ ھما مارشتانی سر ءَ دیم ءَ رو انت۔ کہ ایش کُدرتی ءُ چہ دل ءَ در کپوکیں نشان ءُ سمبل ببات۔ بلے اد ءَ یک پکرے وت ءَ را ہندو ءِ دروشم ءِ تہ ءَ چار اِت۔ ءُ وت ءَ را جتا ءُ بُرز ھیال کُرت۔ چشکہ ہندو مہ بوتیں۔ گُڑا آ ھم نہ بوت۔ ءُ دومی ءِ ھاتر ءَ ہندو ءُ بکال ھچ سمبل ءُ نشانے نہ اَت۔ پرچا کہ آ ہندو ءُ بکالانی تہ ءَ وت ءَ را چار اِت۔ بلکنا وت ءَ را وتی قوم ءُ قبیلہ۔ ڈیھ ءُ ڈگار ءُ مُلک ءِ تہ ءَ چار اِت۔ کہ ایش اے مُلک ءِ بدی داری ءِ ھبرے نہ اَت۔ بلکنا اے مُلک راستی بہشتے جوڑ بوت۔ کُرت۔ کہ اگاں ایشی تہ ءَ چہ مذہب ءِ عنسر ءَ جتا ایدگہ مارگ ءُ مارشتاں ھم چارگ بوتیں۔ تانکہ سندھی۔ پنجابی۔ بلوچ۔ ءُ اوگان راستی یک بہشت ءِ تہ ءَ بوتین۔ ءُ آیاں وتی دوزھہ ءِ ھیال ھچ مہ بوتیں۔
 ایش کدی بوت۔
 بلے آ گوں چوھدری گپ جنگ نہ لوٹ اِت۔ پرچا کہ چوھدری ءِ پُشت کروڑانی مردم اتنت۔ کہ آ ھمے سمبل ءُ نشاناں وتی پائدگ ءُ سیت شُمار کُرت۔ وھدیکہ آ کم اتنت۔ پمیشا آیانی اکثریت ءِ پُشت ءَ روگی اَت۔ آنکہ بنگال اکثریت اَت۔ بلے بنگال ءِ سمبل ءُ نشان ھم یک خاصیں طبقہ ءِ استھسال ءِ سبب ءَ پد ءُ پُشت جنگ بوتگ اَت۔ گُڑا اے بہشت کُجا اَت۔ کہ ایشی بارو ءَ ایم۔ اے چوھدری گپ جنگ ءَ اَت۔
 خان گوں چوھدری اے بارو ءَ دگہ گپ نہ جت پرچا کہ خان وت یک جہاندہ گیں مردمے اَت۔ ءُ زانت۔ کہ ایم اے چوھدری وت ءَ را ھما خاک ءَ چٹ جتا ھیال کُرت۔ کہ وت آ یعنے چوھدری ایشی ھاکے اَت۔ آنکہ آئی مذہب جتا اَت۔ بلے ھاک یکے اَت۔ گُڑا ایم۔ اے چوھدری وت ءَ را پرچے جتا ھیال کُرت۔ خان پکر جنان بوت۔ بلے چشکہ راجدپتر ءِ تہ ءَ بازیں جستانی پسّو ساڑی نہ اتنت۔ ءُ پدا آ چپ بوت انت۔ ءُ راوی ءِ لردیں آپ ءِ رپتار ءَ چاران خان صاحب ءَ ھیال اھت۔ اے راوی ءِ بُن ءُ چمگ چہ کُجا انت۔ ءُ ایش کُجا شُت انت۔ بلکنا ایشی بُن ءُ چمگ یکے اَت۔ بلکنا ایش آچ ءِ دریابے اَت۔ کئے زانت۔
 نوں روچ ھم کپتگ اَت۔ بلے آئی سر مرگی ئیں روژنائی تنے وھدی ھست اَت۔ ءُ آ پاد اھت انت۔ کہ ایم۔ اے چوھدری ءَ نیم گھنٹہ ءِ تہ ءَ روگی اَت۔ کہ اد ءَ گھنٹہ ءِ پدا آئرا گوں گورنر ءَ دیوان کنگی اَت۔ چی ءَ کہ آ خان ءُ بلوچستان ءِ بارو ءَ یک زوتیں پیسلہ یے کنگ لوٹ اِت۔ ءُ اے درگت ءَ آ مُدام وتی رسال چین واجہ کار ایم اے چوھدری ءَ مُدام برائی دیم دات کہ تنے وھدی خان وتی ھبرانی سر ءَ اوشتوک اَت۔
 ءُ گوں وتی پاد آیگ ءَ چوھدری چہ خانِ بلوچ ءَ جست کُرت۔
 گورنر ءِ گْوشگ ھمیش انت۔ کہ تئی نام ءُ نسب۔ تئی تاج ءُ تئی نام بیگلر بیگی ءُ تئی وظیفہ برجاہ مان انت۔ بس ایوک ءَ ترا پیسلہ کنگی انت۔ کہ تو چہ وتی گْوستگیں لوٹاں دست کش بہ بئے۔
 ءُ خان وتی چڑی ءِ سر ءَ تکیہ کنان بشکھندگ بشکھندگ چہ چوھدری ءَ جست کُرت۔
 منی لوٹ چے انت۔ من وت نہ زان آں۔
پدا آ وتی چڑی ءِ سر ءَ لٹ ءُ بند کنان وتی گوام ءَ زرتُ ءُ گوں وت ءَ من منان بوت۔ منی لوٹ چے انت۔ من وت نہ زان آں۔
 ءُ ریسٹ ھائوس ءِ تہ ءَ گاڑیانی پارک ءَ ءُ وتی موٹر ءِ کشک ءَ اوشتوک چوھدری گاڑی ءَ دروازگ ءَ پچ کنان خان ءَ گْوشان بوت۔
 پیسلہ تئی دست ءَ انت۔ خان ساحب۔ بلے نوں مئیگ ءُ تئی بہشت ءُ دوزھ ھمے مُلک انت۔ آنکہ ایش ترا تہل مارشت بہ بیت۔ بلکنا۔ بلے نوں یک ریاست ءِ تہ ءَ دو ریاست بوت نہ کنت۔ تو پکر بہ جن۔ ءُ پدا گوں نندگ ءَ آ شیشگ ءَ پچ کنان گْوشت۔ من پرتو یک نوکیں کتابے کاراں۔ سرمایہ داری۔ سوشلزم ءُ اسلام ءُ پدا چوھدری وتی موٹر ءَ روان دات ءُ گوں یک تیلانکے ءَ گاڑی وت ءَ را راست کُرت۔ ءُ خان وتی پکرانی تہ ءَ ریسٹ ھائوس ءِ تہ ءَ یکتنا ءُ ایوک منت۔ راوی ءِ بُن ءَ چمگ چہ کُجا انت۔ آ چہ وت ءَ جست کنان بوت۔ ءُ پدا تہ ءَ پُترت
اوگانستان ءُ پاکستان ءِ سیم سراں کوہ۔ بٹ۔ ریگستان ءُ پٹ دراہ ھم رنگ سیاہ گشتگ اَت۔ ءُ شازادگ حمل چہ وتی تمبو ءَ جتا دور۔ روکپتی نیمگ ءَ کپیں ماہ ءَ چاران اَت۔ کہ سیاھیں کوھانی سر ءَ باز دور چو لنگار ءِ کمیر ءَ چوٹ ءُ لکاوٹ لونجان درا بوت۔
 گْوستگیں چار پنچ ماہ ءِ تہ ءَ گوں سرکار ءِ مردماں آئی پنچ وار اُرش ءُ ھملہ بوتگ اَت۔ بلے ھچ نکسانے آئی مردماں نہ بوتگ اَت۔ وھدیکہ سرکار ءِ مردماں بیرانی ءِ بابت ءَ آئرا ھبر نہ اَت۔ چی ءَ کہ آئرا جنگ ءِ ھچ تجربگ ءُ زانتے نہ اَت۔ ءُ کوھانی جنگ یا کہ گوریلا جنگ ءِ بابت آ نہ زانت کہ ایش چے پیم ءَ کنگ بیت۔
 پمیشکا نہ آئی مردمانی نیام ءَ رابطہ یے اَت۔ ءُ نیکہ آیاں ھبر اَت۔ کہ چے پیم ءَ چاپا جنگ بیت۔ چے پیم ءَ وت ءَ را چیر دَیگ بیت۔ ءُ چون وتی جنگ ءِ پروپیگینڈگ ءُ جار ءَ دنیا ءِ تہ ءَ مشہور کنگ بہ بیت۔ کہ مروچی باندائیں دور مشہوری ءِ دور اَت۔ کہ ریڈیو ءُ ھالتاکانی تہ ءَ دنیا دمانی تہ ءَ سعی بوت۔ کہ دنیا ءِ تہ ءَ چے بوگ ءَ انت۔
 آئی دو سے گڑپ اتنت۔ کہ کوھانی تہ ءَ وت ءَ را چیر داتگ اَت۔ کہ اچ ھموداں آ سرکار ءِ سر ءَ اُرش ءُ ھملہ کُرت۔ ءُ پدا جست ءُ شپ ءَ دگہ جاھے وتاک بوت۔ ءُ آیانی روچ دگہ جاھے گْوست۔ ءُ آیانی ورگ ءُ وردن ءِ جنجال وتی جاہ ءَ باز اتنت۔ کہ زانگ نہ بوت۔ کہ چے پیم ءَ ایشاں پیلو کنگ بوتیں۔ اگاں اے پہوال ءِ شوانگ ءُ لٹ ءُ باز کنوکیں مہ بوتین انت۔ تو بلکنا آ چہ گژنگی مرتین انت۔
 ءُ دومی نیمگ ءَ سرکار ءِ مردم ھمے بگ جت ءُ شپانکاں چہ جست ءُ پد کُرت۔ کہ اے سرمچار وت ءَ را کُجا چیر داتگ۔ ءُ نوں شوانگ ءُ بگ جت ھم تُرسگ ءَ اتنت۔ پرچا کہ چہ سیم سر ءَ آ دیم پاکستان سرکار ءِ پئوج ءُ لشکر آیاں دیم گیر کنان اَت۔ ءُ پئوج ءُ سرکار ءَ اُمیت اَت۔ کہ لہتیں روچاں پد اے دراھیں سرمچار دست گیر کنگ بنت۔
 شازادگ حمل وتی مردماں اوگانستان ءِ بادشاہ ءِ شاہ ظاہر شاہ ءِ ھذمت ءَ دیم داتگ اَت۔ تانکہ اوگانستان ءِ حکومت آیاں کمک بہ کنت۔ تانکہ چہ اوگانستان ءَ آیاں سلاہ ءُ ازباب ءُ سامان ءُ خوراک ءُ وردن بہ رس اِیت۔ تانکہ آ وتی وفاق ءِ بدی دار جنگ ءُ چوپاں جاری ءُ ساری بہ دار انت۔ ءُ اے درگت ءَ شازادگ حمل۔ وتی ناکو زھتک شازادگ سلطان ءَ کابل ءُ قندھار ءَ دیم ءَ داتگ اَت۔ تانکہ گوں اوگانستان ءَ وتی ھبر ءُ ھالانی بابت ءَ ھال بہ دنت۔ کہ مروچی باندا شازادگ سلطان ءِ آیگ ءِ اُمیت اَت۔ بلے تنے وھدی شازادگ سلطان نہ اھتگ اَت۔ کہ شازادگ حمل ءِ دراھیں اُمیت ءُ واھگ چشکہ شازادگ سلطان ءِ آیگ ءَ گوں بندوک اتنت۔ ءُ شازادگ حمل ءَ بازیں اُمیت ءُ واھگے اَت۔ کہ بلکنا اوگانستان آیاں باھوٹ بہ کنت۔ ءُ آیاں سلاھ ءُ ازبابانی کمک بہ دنت نیکہ حمل ءَ مارشت بوان اَت۔ کہ آ اے جنگ ءَ بلکنا باء داتگ اَت۔
نوں شازادگ حمل یک تانا ءُ ایوک ماہ ءِ لونجانیں کمیر ءَ چاران اَت۔ ءُ وتی دل ءَ ھیال کنان اَت۔ کہ آ اے جنگ ءَ آنکہ بنا کُرتگ اَت۔ ءُ لہتیں سردار ءُ لہتیں ٹکانی ورنایاں وتی پُشت ءُ پدا ءَ جنان یاگی بوتگ اَت۔ بلے وتی دل ءِ تہ ءَ آ چشکہ زانگ ءَ اَت۔ کہ آ یک اشتاپی ئیں پیسلہ یے کُرتگ اَت۔ ءُ ھمے اُمیت ءَ کُرتگ اَت۔ کہ اوگانستان ءِ بادشاہ آیاں دست کُمک بیت۔ بلے چشکہ بوگ ءَ اَت۔ ءُ چشکہ آ اِشکنگ ءَ اَت۔ کہ اے کچک نوں اوگانی وکگ ءَ اتنت۔ یعنے نوں ھبر باز دگہ پیم ءَ اتنت۔ کہ نہ آئی وتی جند ءِ ھما ساری ئیں لہڑگ ءُ جوش اتنت۔ نیکہ آئی سنگتانی تہ ءَ اے جنگ ءَ تما سر دارگ ءِ یک اُمیت ءُ یک حُب ءُ ھدوناکی یے گندگ بوت۔
 بلے شازادگ حمل وتی نا اُمیتی ءِ گپّاں چہ وتی سنگتاں چیر دیان اَت۔ کہ آیانی دیم ءَ آ کدی چشیں عکس ءُ تسویرے پیش دارگ نہ لوٹ اِت۔ کہ اچ ایشی آئی پنجاہ ءُ شست سنگتانی دل ءَ نا اُمیتی۔ پژمردگی ءُ مونجائی یے پیدا بہ بیت۔
 بلے وتی شازادگ وتی دل ءِ تہ ءَ باز مونجا ءُ ملور اَت۔ کہ نوں کوہ ءَ آیگ ءَ پد آئرا اے مارشت بوتگ اَت۔ کہ گوں یک جدید ءُ ماڈرن ءُ یک نوکیں ریاستی ءَ جنگ کنگ زہگانی لیبے نہ اَت۔ بلکنا یک باز سنجیدگ ءُ ماخولیں واپارے اَت۔ کہ ایشی تہ ءَ ھر کس ءَ وتی نپ ءُ وتی نکسان ءَ پہ ھورتی کئیل کنگی اَت۔ تانکہ چیز دیم ءَ بہ شُتیں۔ ءُ نوں کپوکیں ماہ ءِ زرد ءُ تہاریں ءُ زہیرواریں روژنائی ءِ تہ ءَ آئرا وتی دراھیں رد ءُ ردیگانی مارشت یک یک ءَ بوگ ءَ اَت۔
 ءُ پدا آئرا ھیال اھت۔ اگاں شازادگ سلطان چہ اوگانستان ءَ ھورک ءُ ھالی اھت ءُ اوگانستان ءِ حکومت آیانی دست کُمکی ءَ پہ راضی نہ بوت۔ گُڑا پرائی اچ ایشی ابید دگہ ھچ راھے پشت نہ کپ اِیت۔ یا سرکار ءِ دیم ءَ سلاہ ءَ دور بہ دنت۔ یا وت ءَ را ھوک بہ کنت۔ وت کشی بہ کنت۔
 آ چہ سلاھ دور دَیگ ءَ وتی وت کشی ءِ ھیال ءِ سر ءَ گیشتر سوگہ اَت۔ کہ چرے ھیال ءَ پد آ وت ءَ را کمکیں سبک ھیال کنان بوت۔ چشکہ آ وتی زند ءِ چہ کُلاں مزن ءُ مستریں پیسلہ یے امشپی۔ اے سیاھیں کوھانی درنیام ءَ کُرتگ۔
 ءُ پدا آپاد اھت کہ کمکیں پُشتی نیمگ ءَ گوں ایدگہ دہ پانزدئیں سرمچاراں آ وتاک اَت۔ کہ لہتیں تمبو ءِ تہ ءَ وپتگ اَت۔ ءُ لہتیں نرمیں جاھے ءَ وپتگ اَت۔ ءُ یک سرمچارے آگہہ آیانی سنتری اوشتوک اَت۔
سنتری آئرا جست کُرت۔ تو کئے۔ شازادگ حمل سَئے وار شاہکاڑ اِت۔ ءُ سنتری چرے سئے وار شاہکاڑگ ءَ زانت کہ ایش وتی مردم انت۔
 شازادگ ڈن ءَ وتی تمبو ءِ دیم ءَ سنگانی نیام ءَ وت ءَ را تچک کُرت۔ ءُ شپ نوں سارت بوان اَت۔ ءُ چہ سیائیں کوہ ءَ جہل چہ ریگستان ءَ یک سرگوشیں گواتے ءِ چڑئکے پیداک اَت۔ کہ گرماگ ءِ موسم ءَ پہوال ءِ تہ ءَ وسپگ ءِ وتی یک تھام ءُ وتی یک وشی یے اَت۔ آنکہ روچ ءِ دیم ءَ اے کوہ ءُ پٹ ءُ ریگستاناں لوار ھر چیز ءَ سوھتک ءُ پُر جوڑ کُرت۔ بلے شپ ءَ استارانی روژنائی ءِ تہ ءَ مردم ھر چیز ءَ چہ دل ءَ بُرت۔
 ءُ گْوستگیں پنچ ءُ شش ماھانی تہ ءَ شازادگ حمل یک نا آسودگ ءُ بے آرامیں زندے گْوازینتگ اَت۔ کہ نوں آئی رنگ ھم سیاہ گشتگ اَت۔ کہ آ نوں ریشے ھم ایر کُرتگ اَت۔ کہ اے ریش گوں آئی دیم ءَ براہ دار درا کُرت۔ بلے اے بلوچی گیں ریشے نہ اَت۔ بلکنا فرانسی تراش یعنے فرنچ کٹ ریشے اَت۔ ھنچش چشکہ کوھستگ ءِ گُرانڈ ءُ پاچنانی ریش بہ بیت۔
 ءُ پدا شازادگ حمل دیست کہ کپیں ماہ چہ سیاھیں کوھانی شکاں ءُ آ دیم یک پٹ ءُ ریگستانے ءِ پُشت ءَ بلکنا ایر برگ بوتگ اَت۔ کہ نوں ایوک ءَ استال درا کُرت انت۔ ءُ اے استالاں چاران شازادگ حمل ھیال کنان بوت۔ کہ نوں سُہب ھم نزینک اَت۔
دومی یا کہ سیمی روچ ءَ سلطان چہ کابل ءَ اھت۔
 ءُ مروچی آ سیم سر ءَ پاکستانی ھند ءُ علاقہے ءِ تہ ءَ یک چمگی ءِ بُن ءَ وت ءَ را چیر داتگ اَت۔ دراھیں سنگت چشکہ سلطان ءِ راہ چار اتنت۔ کہ سلطان پہ آیاں چے سوگات ءُ چے کلوھے آورتگ اَت۔ چشکہ آیانی ساہ اوگانستان ءِ دست ءَ بہ بیت۔ کہ اگاں اوگان دست کُمکی ءُ مدت ھست اَت۔ گُڑا ھر چیز شر۔ بلے اگاں اے کمک نہ اَت۔ گُڑا آیاں وتی بہت ءُ طالع ءِ پیسلہ وت کنگی اَت۔
 ءُ ایش گرانیں پیسلہ یے اَت۔
 شازادگ حمل وتی پاداں تچک کُرتگ اَت۔ ءُ وتی سروشک ءَ سنگ ءُ ڈلانی تہ ءَ داتگ اَت۔ ھمے ھال ایدگہ سنگتانی اَت۔ کہ آ گوں چشکیں لُنٹاں کسے چار زانو نندوک ءُ کسے تچک سلطان ءِ نیمگ ءَ چاران اَت۔ کہ آئی ریش رُستگ ءُ مزن بوتگ اَت۔ ءُ آئی ورنائیں برْکش ءِ تہ ءَ چشکہ نا اُمیتیانی ڈس ءُ نشانے اَت۔ دراھیں سرمچار دراھیں روچ وتی کمیت ءِ تہ ءَ گوازینتگ اَت۔ چی ءَ کہ مروچی گْوربام ءَ پیادگ پند ءُ مزل جنان ھر ءُ اُشترانی سر ءَ آ گوں وتی چکہ کشان اد ءَ سر بوتگ اَت۔ ءُ نوں دراہ آئی نیمگ ءَ دلگوش اتنت۔
 شازادگ کابل ءُ قندھار ءِ تہ ءَ وتی تر ءُ تاب ءِ ھال دیان بوت۔ ءُ ایدگہ گوش داران بوت انت۔ شازادگ حمل باز پہ دلجمی سلطان ءِ گپّاں گوش داران بوت۔ کہ آئی دیم ءَ ھچ پیمیں ردعمل ءِ پیداور نہ اَت۔ نا کہ نا اّمیتی ءُ نیکہ اُمیتانی۔ چشکہ آ وتی اُمیت ءُ نا اُمیتی ھر دوکاں یلہ داتگ اَت۔ کہ نوں زندگانی ھرڈولے کہ وت ءَ پدّر کنان اَت۔ گُڑا ایش آئرا کبول اَت۔ چی ءَ کہ آ دنیا ءِ اِنکس باز گرم ءُ سرد دیستگ اَت۔ کہ نوں پرائی کٹ ءُ سوب ھر دو یک پیم ءَ اتنت۔ آ نکہ یک زمانگے اے دنیا پرائی یک نوکیں چیلنجے ھر روچ پیش داشت بلے نوں چشکہ ایش آئی گُڈی ئیں چیلنج اَت۔ کہ آ ریاست ءِ مزنیں طاقت ءَ گوں وتی قومی ءُ قبیلہ طاقت ءَ مقابلہ کنگ لوٹ اِت۔ کہ ایش نہ بوت۔ ءُ چشکہ وتی گُڈی ئیں زند ءِ چیلنج ءِ بابت ءَ ساف اَت۔ کہ آئرا چے کنگی اَت۔
 ءُ وھدیکہ شازادگ سلطان چہ بُن ءَ یک کسانیں سنگے زُرت ءُ بہ وتی دیم ءَ ایریں سنگ ءَ شانت چشکہ سنگ ءِ شانگ آئی ھاتر ءَ یک ثانوی ھبرے اَت۔ کہ اسل ءَ آ دیوان ءِ دلگوشی ءَ گوں ھما اھمیں ھبر ءَ کنگ لوٹ اِت۔ کہ ایش آئی رسال چینی ءِ چہ کُلاں اھمیں ھال ءُ ھبر بہ بیت۔ ءُ پریشی دراھاں وتی گوشاں ھما نیمگ ءَ دلگوش کُرتگ اَت۔
 اوگانستان ءِ حکومت ءَ ساف پسّو داتگ کہ آ مئے جنگ ءَ کمک نہ کنت۔ سلطان یک دگہ کسانیں سنگے زُرت ءُ بہ مزنیں سنگ ءِ نیمگ ءَ شانان بوت۔ ءُ وتی ھبر ءَ دیمی بران بوت۔ اسل ءَ اوگان حکومت ءِ گْوشگ ایش انت۔ کہ آ وتی مُلک ءَ دو ملکانی درنیام ءَ جنگ ءِ تہ ءَ آرگ نہ لوٹ اِیت۔
 چے چہ مئے کمک ءَ اوگان حکومت ءِ سر ءَ پاکستان اُرش کنت۔ دینار خان گرگناڑی جست کُرت۔ آ یک نیام عمر ءِ مردے اَت۔ ءُ جنگ ءِ تہ ءَ چہ کُلاں پیش اَت۔ ءُ آئی ھبر ءِ پسّو ءَ دیان شازادگ سلطان گْوشان بوت۔
 ایش چون بوت کنت۔ گل محمد میرواڑی جست کُرت۔ چے ماں اوگانستان ءِ ھمسایگ نہ بوتگ ایں۔ چے اوگانستان ھر سکیں روچ ءَ گوں ما دست کُمک نہ بوتگ۔ چہ احمد شاہ ابدالی ءُ نسیر خان نوری تاں مروچیگیں روچ ءَ اوگانستان مُدام مئے دست کُمک بوتگ۔ گُڑا مروچی چے اوگانستان اے دست کُمک ءَ برجاہ نہ دار اِیت۔ ءُ شازادگ سلطان۔ شازادگ حمل ءِ نیمگ ءَ چارگ ءَ ابیدگْوشان بوت۔ چشکہ شازادگ حمل۔ شازادگ سلطان ءِ ھر ھبر ءَ پہ دلجمی گوشداران بہ بیت۔ بلے تنے وھدی ھچ قسم ءِ رد عملے پیش مہ دار اِیت۔ تانکہ آئی گْوشگ ءِ موکہ نہ اھتگ اَت۔ تنے وھدی شازادگ سلطان گل محمد میرواڑی ءِ ھبر ءِ پسو نہ داتگ اَت۔ کہ چہ کریمداد شاھوانی ءِ نیمگ ءَ جستے اھت۔
 چے مارا سلاہ ءُ کمک ھچ چیزے نہ رس اِیت۔ ءُ چے اوگان حکومت مارا وتی باھوٹی ءِ تہ ءَ ھم نہ گرت۔
 ما اوگانستان ءِ تہ ءَ ذاتی سورت ءَ اڈ کُرت۔ کن ایں بلے ما اچ اداں پاکستان ءِ سر ءَ اُرش ءُ ھملہ کُرت۔ نہ کن ایں۔ چی ءَ کہ اوگانستان حکومت۔ پاکستان حکومت ءَ یک آزاتیں ریاستے ھیال کنت۔ ءُ اگاں آ مارا دست کُمک بہ بیت۔ گُڑا آ بین الملکی قوتانی ھما راھبنداں پروش اِیت۔ کہ آئی رو ءَ کسے ءَ را دومی ءِ آزاتی ءِ کارانی تہ ءَ چکار دارگی نہ انت۔ کہ ایش ھلاف ورزی ءَ یک سزاریے رس اِیت۔
 ءُ کریم داد شاھوان چُپ کُرت۔ چشکہ گوں آئی دگہ ھچ پسّویے مہ بیت۔ ءُ پدا قائم خان زہری جست کُرت۔
 بلے ما وتی جنگ ءَ جاری ءُ ساری داراں۔
 ایش شمئے مرضی ءُ رضا انت۔ بلے اوگانستان ساف منکر بوتگ۔ سلطان سیمی وار یک دگہ کسانیں سنگے زُرت ءُ شانت ءُ پدا وتی دستاں ساف کنان بوت۔ ءُ وتی سنگتانی دیم ءَ چاران بوت۔ کہ ایدگہ دراھیں سنگتاں ھچ نہ سُجگ ءَ اَت۔ کہ چے بہ گْوش انت۔ ءُ چے مہ گْوش انت۔ چشکہ آیانی دراھیں ھواری ءُ زوھد پوک بوتگ اَت۔ چشکہ آیاں اشتاپی ئیں پیسلہ یے کُرتگ اَت۔ کہ آیاں المی گوں ھنچشیں جاورے ءَ دیم پہ دیم بوگی اَت۔ کہ بلکنا دنیا ءِ دراھیں بدی ءُ بدکاری چہ بنی آدم ءِ اشتاپ کاری ءَ پیدا بنت۔
 آ تنے وھدی وتی ھبر ءِ تہ ءَ مشکول اتنت۔ کہ چرایانی سر ءَ تیرے گْوست۔ ءُ پدا دومی تیر۔ ءُ پدا سیمی تیر۔ چہارمی ءُ یک تیرے چٹ آیانی نزینک ءَ دھنز کُرت۔
 آ وت ءَ را دور داتنت۔
 ما دژمن ءِ گیڑھ ءِ تہ ءَ ایں۔ سنگتاں۔ شُما وت ءَ را جہل دور دئت۔ ءُ پدا کینز کنان قائم خان۔ گل محمد۔ کریمداد۔ شکر۔ کدمیر۔ جانوخان۔ ایدگہ دراہ وتی وتی کشک ءُ کنک ءَ کینزان پہ وت راھے جوڑ کُرت۔ ءُ آئیوکیں تپنکاری ءِ پسّو دات۔
 قائم خان باز پہ دلجمی ءُ دلیری جنگ کنان بوت۔ چشکہ جنگ کنگ پرائی یک دُہل ءُ چاپے اَت۔
 شازادگ حمل ءُ سلطان کینز کنان وت ءَ را چہ چمگ ءَ دور کُرت۔ ءُ یک دراجیں کوہ ءِ کشکی ءِ تہ ءَ چیر دات۔ کہ اے کشک چہ ہارانی زور ءَ کوہ ءِ تہ ءَ یک کدرتی ئیں سنگرے جوڑ کُرتگ اَت۔ کہ اد ءَ ھر دو شازادگ وت ءَ را باز رکھ ھیال کُرت۔
 مارا اد ءَ آیگی نہ اَت۔ شازادگ حمل گْوشان بوت۔ ءُ وتی ھبر ءَ دیم ءَ بران آ وتی ھبر ءَ ساف کنان بوت۔ مارا اے چمگ ءَ آیگی نہ اَت۔ بلے قائم خان ءُ گل محمد اے سیم سر ءِ اے چمگ ءَ زی شوھاز کُرتگ اَت۔ کہ ایش پاکستان ءِ تہ ءَ کئیت کہ ساری ءَ مارا ھبر نہ بوتگ اَت۔ بلے منی دل ءِ تہ ءَ تُرس اَت۔ کہ اد ءَ کئے نزینک جاھے دژمن ساڑی اَت۔ ءُ ھنچش بوت۔ اے سیم سر ھم بے دنتانیں دپ ءَ کھڈ ءُ بینٹ انت۔ کہ مردم نہ زانت کہ اوگانستان ءِ تہ ءَ انت۔ کہ پاکستان ءِ تہ ءَ۔ بلے اگاں ما گیڑھ ءِ تہ ءَ نہ اھتیں گُڑا اُمیت ھست اَت۔ کہ ما پدا وتی مزنیں کیمپ ءِ تہ ءَ رواں۔
 تپنگ ءُ تپنگ کاری ھر دو ٹولیانی نیام ءَ جاری ءُ ساری اَت۔ ءُ باز رنداں شازادگ۔ حمل ءُ سلطان ءَ ھنچش تور اِت۔ چشکہ اے تپنکاری اچ آیانی باز نزینک ءَ بوگ ءَ اَت۔
 شازادگ سلطان وتی پنچ تیری ءَ تیار بستگ اَت۔ بلے شازادگ حمل آئرا منع کُرت۔ کہ اچ پیمیں تپنگ کاری یے بہ کنت۔ تانکہ ایشی لوٹ نہ بوتگ۔
 وت شازادگ حمل وتی وتاس ءَ در کُرتگ اَت۔ آ چاڑکک نندوک اَت۔ کہ اگاں دژمن نزینک ءَ اھت گُڑا آ کسے ءِ چیتا نہ کنت۔ وتی جان ءِ چیتا ءَ ھم نہ کنت۔ آ ھیال کُرت۔ ایدگہ تپنگ کاری بند بوتگ اَت۔ بلے یک مردے تنے وھدی گوں وتی زور ءُ طاقت ءَ گوں تپنگ کاری کنان اَت۔
 زان ئے۔ ایش قائم خان زہری انت۔ شازادگ حمل سلطان ءَ گْوشت۔ کہ آ ہردو وتی سراں ڈہل کنان گوں وت ءَ چشکہ سنٹ پہ سنٹ نشتگ اَت۔ ءُ شازادگ سلطان چہ وتی ناکو ءَ جست کُرت۔
 تو چون زان ئے۔ کہ ایش قائم خان زہری انت۔
 من زان آں۔ اے زہری جنگی ئیں مردم انت۔ قائم خان ءِ پیرک سفر خان گْوش انت۔ کہ وتی دژمن ءِ تپنگ کاری ءِ دیم ءَ راستاں راست شُت کہ کسے ءِ چیتا ءَ نہ کُرت۔ آئی زند دلدست ءَ ایر اَت۔ چہ مرگ ءَ نہ تُرس اِت۔ سیاہ جگر ءُ یلیں مردے اَت۔ بلے آ وتی نپاد ءِ تہ ءَ مُرت کہ آ مُدام جنگ ءِ پڑ ءَ مرگ لوٹ اِت۔ بلے بچار کہ آ وتی لیپ ءِ تہ ءَ مُرت۔ بلے جنگ ءَ نہ مُرت۔ قائم خان۔ سفر خان ءِ نُماسگ انت۔ ءُ آ ھم وتی پیروک ءِ پیم ءَ انت۔
سلطان۔ شازادگ حمل ءِ گْوشتن ءِ سر ءَ ھچ ھبر ءُ ھالے نہ دات۔ ءُ پدا تپنگ کاری اوشتات چشکہ ھر نیمگ ءَ چپ چپائی بہ بیت۔
 چے بوت۔ سلطان چہ وتی ناکوشازادگ حمل ءَ جست کُرت۔
سلطان جست کنگ لوٹ اِت۔ کہ آخر تپنگ کاری پرچے بند بوت۔
 منی ھیال ءَ ما چہ گیڑھ ءُ گیرہ ءَ دراھتگ اوں۔ شازادگ حمل وتی پیریں ھڈاں سرینان گْوشت۔ چشکہ آئی بدن ءِ بند بند جتا بہ بیت۔
 چے کسے نہ مُرتگ۔ سلطان جست کُرت۔ چشکہ آئرا وسوسگ اَت۔ کہ اچ سنگتاں کسے مہ مر اِیت۔
زانگ نہ بیت۔ شازادگ قیاس کنان بوت۔
 ءُ آ ھر دو چپ بوت انت۔ ءُ یک مکسک ءِ شونگگ بوت۔ ڈنی یک ٹا نیمروچ ءِ سر ءَ اَت۔ ءُ کوھستگ ءِ ھر سنگ ءُ ڈونک ءُ بوچ کاہ ءِ جل کنان اَت۔ ءُ ھر ساہ دار سایگ شوھاز کنان اَت۔
 ءُ پدا پیریں شازادگ چہ ورنائیں شازادگ ءَ جست کنان بوت۔
 تئی ھیال ءَ اوگانستان راستی مارا کمک نہ دنت۔ ما اوگانستان ءِ سر ءَ دلے بستگ اَت۔ بلے اے سک نا اُمیتیں ھبرے۔
 منی ھیال ءَ ملامتی اوگانستان ءِ نہ انت۔ بلکنا مئے وتیگ انت۔ کہ ما بگیر چہ کسے ءِ جست ءُ پُرسی ءَ وت ءَ را یک ھنچشیں جنگے ءِ تہ ءَ دور دات کہ نوں ما اچ ایشی دراھت نہ کن ایں۔ سلطان گْوشان بوت۔ ءُ وتی ھبر ءَ دیم ءَ بران بوت۔ یک قبائلی طاقت ءُ زورے یک ریاستے ءَ گوں کدی جنگ کُرت۔ نہ کنت۔ چہ جائیکہ آیانی تہ ءَ ھر چنت قائم خان پیمیں تو چی ءُ کمان بیان بہ بنت۔ ریاست ءِ طاقت چہ ھدا ءِ طاقت ءَ پد مزنیں طاقت شُمار بیت۔ مارا نوکیں جاورانی تہ ءَ گوں اے ریاست ءَ روگی انت۔ نہ کہ مئے زند ءِ دراھیں واب تہل بنت۔
سلطان ءِ گپانی سر ءَ پیریں شازادگ ھچ نہ گْوشت۔ بلے آئرا اے مارشت ھست اَت۔ چشکہ آیانی اشتاپ کاری ءِ سبب ءَ مزنیں نُکسے رستگ اَت۔
 ءُ پدا ناکو چہ ناکو زھتک ءَ جست کُرت۔
 بلے مہلوک مئے پُشت ءَ انت۔
 مہلوک مئے پُشت ھست بلے مہلوک ءِ مہار نوں بوھیر ءُ بیرم ءِ دست ءَ انت۔ کہ آ تئی ءُ نوروز خان ءِ اے جنگ ءَ جمہوریت۔ سیکولرزم ءُ سوشلزم ءِ جنگ ءِ نام دَیگ ءَ انت۔ وھدیکہ تئی سنگتاں اد ءَ کوہ ءَ شپ ءِ لنککے نان نیست۔ اے دراہ پروپگینڈہ انت۔ مہلوک گوں خان ءُ گوں شازادگ ءُ گوں نواب ءُ سردراراں نہ انت۔ مہلوک ءِ نوں وتی جند ءِ یک پکر ءُ ھیالے کہ ایش نوں بوھیر ءُ بیرم ءِ دست ءَ انت۔ من ءَ تئور اِیت۔ کہ نوں خان ءِ دور ھلّ اِتگ۔ نوں مئے دورکُٹّ اِتگ نوں ایش یک نوکیں دور ءُ باری یے۔
 بلے مارا وتی کار ءُ کرد ءَ پیش دارگی انت۔ شازادگ حمل چو یک بے سوبیں جرنیلے ءَ گْوشان بوت۔ چشکہ آئرا وتی جنگ ءِ ھر پڑ ءَ بے سوبی ءُ بے کٹی نسیب بہ بیت۔
 ءُ پدا آسلطان ءَ گْوشان بوت۔
منی یک ارادگ ءُ واھگے کہ ما پاکستان ءِ سرکار ءَ وتی سلاہ دوردَیگ ءِ لہتیں شرت پیش بکنات۔ ءُ اگاں پاکستان ءِ سرکار ءَ اے شرت کبول بہ بنت گُڑا ما وتی جنگ ءَ بند کناں ءُ ما سلاہ ءَ دور دیاں۔
سلطان وتی ناکو۔ پیریں شازادگ ءِ دیم ءِ کرنچاں چاران بوت۔ ءُ آئرا گمان ءُ قیاس زُرت چشکہ ناکو حمل ءِ شکست ءُ بے سوبی ءِ مارشت وتی گُڈّی ئیں درجگ ءَ برس اِیت۔
 اگاں اے شرتاں پیش کنگی اَت۔ گُڑا ایشاں ھموداں شال۔ مستونگ ءُ کلات ءَ ھم پیش کنگی کپت۔ اے جنگ ءِ چے لوٹ۔
 ءُ شازادگ حمل ءَ چشکہ ھچ پسویے مہ بیت۔ گْوشت۔
 دنیا ءِ ھر مزنیں ھبر چہ یک گیر عقلی واھگے ءَ چست بیت۔
 بلے دنیا مئے دراھیں زند ءَ۔ مئے قومی ءُ قبائلی زند ءَ گیرعقلی ءُ سنگانی زمانگ ءِ زندے ھیال کنت۔ چشکہ ما تنے وھدی دودمان ءِ ھما جاوراں نہ رستگ کہ اود ءَ ما یک قومے گْوشت۔ بباں۔ دنیا مارا قبیلہ ءُ قومے ھیال کنت۔ سلطان چشکہ وتی ناکو ءَ چہ راجدپتر ءَ واکب کنان بہ بیت۔ گْوشان بوت۔ آئی ناکو ھچ گپ نہ جت۔
 ءُ سلطان جست کُرت۔
 تئی شرت چے بوت۔ کن انت۔
اولی شرت۔ مئے دراھیں کئیزیاں یلہ دَیگ بہ بیت۔ گوں خان ءِ ھلاسی ءَ ھور۔ دومی مئے ھلاف ءَ گداری ءِ دعویٰ ءَ پدی زورگ بہ بیت۔ سیمی ون یونٹ پروشگ بہ بیت۔ چہارمی مارا وتی جند ءِ راھبندانی سر ءَ روگ ءِ اجازہ بہ بیت۔ وگیرہ وگیرہ۔
سلطان وتی ناکو ءِ ھبراں چہ چیزے ھبراں راست ءُ چیزے ءَ ایوک ءَ قیاس ھیال کنان بوت۔ بلے اے دراھیں ھبرانی گُڈّ سرھمیش اَت۔ کہ آئی ناکو وتی بے سوبی ءَ منّگ ءَ پہ تیار اَت۔ ءُ سلاہ ءَ دور دَیگ لوٹ اِت۔ بلے زانگ نہ بوت۔ کہ کدی۔
دنیا ءِ تہ ءَ ھر چیز یک خاصیں ھدی ءَ سر بوان پدا برتر اِیت۔ چشکہ وتی اسلیت ءِ تہ ءَ زیان بہ بیت۔ کہ ھمے اسلیت بلکنا زند ءِ ارواھ انت۔ کہ مردم چہ مرگ ءَ پد وتی ھمے ارواھ ءَ گوں یکجاہ بہ بیت۔ ءُ پدا وت آنکہ آ زیان بیت۔ بلے زند ءِ ارواھ مان اِیت۔ کہ اسل چیز ھمے ارواھ انت۔ کہ دائم ءَ ھست وھدے مردم۔ قوم ءُ قبیلہ کاینت ءُ رو انت۔ ءُ زیان بنت۔ شازادگ حمل وتی تمبو ءِ تہ ءَ سُہب ءَ مہلہ پاد آیگ ءَ پد ھیال کنان بوت۔ کہ نوں گوں میش چین ءُ خزان ءِ موسم ءِ بندات ءَ چہ تمبو ءَ ڈن وسپگ چشکہ سارت اَت۔ کہ وپت نہ بوت۔ ءُ نوں آ تمبو ءِ تہ ءَ گرمائشت مردم ءَ وش اھت۔
 ءُ مروچی شازادگ حمل مہلہ پاد اھتگ اَت۔ ءُ آ وتی گْوستگیں زند ءِ بارو ءَ پکر جنان اَت۔ کہ آ وتی زند ءَ چہ کُجا بنا کُرتگ اَت۔ ءُ نوں کُجا سر بوتگ اَت۔ چشکہ زند ءِ ھر ساھت ءَ یک پیسلہ یے کنگی اَت۔ کہ اے دراھیں زند دگہ ھچ چیزے نہ اَت۔ بگیر چریشی کہ مردم ءَ ھر دم ءُ ھر ساھت ءَ یک پیسلہ یے کنگی کپت۔ تانکہ زند دیم ءَ کنزان بہ بیت۔ ءُ باز رنداں مردم ءِ سر ءَ ھنچشیں ساھت اھت انت۔ کہ مردم نہ زانت آ چے بہ کنت۔ پشت بہ کنز اِیت۔ کہ دیم ءَ جُنزان بہ بیت۔ کہ مردم ءَ وتی دیمی جنزگ ءُ کنزگ ساچ اِت۔ ءُ نیکہ پد کنزگ۔ کہ مردم اے دمان چٹاں چٹ اوشت بوت۔ ءُ اے ڈولیں ساھتاں مردم ءَ ھدا ءِ لوٹ ءُ گزر بوت۔ ءُ مروچی شازادگ حمل یک ھنچشیں ساھتے ءَ گوں دوچار کپتگ اَت۔ کہ آئرا ھدا ءِ لوٹ ءُ گزر بوتگ اَت۔
 وھدی تیزی ءُ ترندی ءِ تہ ءَ گوزان اَت۔ کہ نوں کساس یک سالے بوتگ اَت۔ کہ آ اے کوہ ءُ کوھستگ ءَ یک یاگی ئیں زندے گْوازینان اَت۔ کہ اد ءَ آئرا گام گام ءَ ھطرہ اَت۔ کہ گوں وتی سنگتاں سٹّان ءُ کپان کدی آ اے تلار ءِ بُن ءَ ءُ کدی شک ءِ ساھگ ءَ ءُ کدی آ دوریں زگوکیں چمگ ءِ بُن ءَ جاہ منند بوت انت۔ ءُ پدا دومی سُہب ءَ لڈ ءُ بار کُرت انت۔ تانکہ چہ دژمن ءَ دور بہ بنت۔
 آنکہ آیانی مزنیں ءُ مستریں کیمپ ءُ بُن جاہ اوگانستان ءِ تہ ءَ اَت۔ بلے پہ اُرش ءُ ھملہاں آیان ءَ سیم سر ءَ چہ ایدیم آیگی اَت۔ ءُ آیانی چپا ءُ سرمچار جہل باز دور پہ وتی اُرشاں درشُت انت۔ کہ بازیں رنداں آیانی دیم پہ دیمی گوں دژمن ءَ بوتگ اَت۔ ءُ بازیں رنداں آ پئوج ءِ لشکر ءِ گیڑھ ءِ تہ ءَ اھتگ اَت۔ چشکہ گْوستگیں روچ ءَ ناگت ءَ آ دژمن ءِ گیڑھ ءِ تہ ءَ اھتگ اَت۔ وھدے آیانی سر ءَ تیرانی ھورے رہتگ اَت۔ بلے چہ گل محمد ءُ قائم خان ءِ چٹکی۔ دلیری ءُ تیزی ءَ آ دژمن ءِ گیڑھ ءَ چہ زندگ ءُ سلامت دراھتگ اَت۔ نیکہ ھما روچی شازادگ سلطان اے روچ ءَ وتی زند ءِ گُڈّی ئیں روچ شُمار کنان بوتگ اَت۔ بلے قائم خان پیمیں یلیں سرمچارانی ساڑی بوگ ءِ سبب ءَ آ سوب مند بوتگ اَت۔
 بلے تاں کدیں۔ وتی جست ءِ پسو ءِ تہ ءَ ھما روچ تاں دیر شازادگ حمل پکر جنان بوتگ اَت۔ کہ چش گوریلا جنگانی تہ ءَ تانکہ ترا وردن ءُ نکانے مہ رستیں۔ تانکہ ترا سلاہ ءُ ازبابے مہ رستیں گُڑا چون مردم کٹّ ءُ سوب ءَ گوں دوچار بوت۔ ءُ شازادگ سلطان ءِ گپ بلکنا راست اتنت۔ کہ آ اشتاپ کاری کُرتگ اَت۔ ءُ چشیں جنگے پاد کُرتگ اَت۔ کہ آئرا چہ بندات ءَ چہ بیخ ءُ بنیات ءَ اے جنگ پاد کنگی نہ اَت۔ بلے نوں کہ اوگانستان ءِ حکومت اے جنگ ءِ بارو ءَ پیسلہ کُرتگ اَت۔ کہ اے جنگ ءَ کمک دیگی نہ اَت۔ گُڑا شر تر ھمیش اَت۔ کہ گوں عزت ءُ شرپ سلاہ دور بہ داتیں ءُ سلطان ءَ شال ءَ دیم بہ داتیں۔ کہ آ گوں سرکار ءِ مردماں گپ ءُ ھبر بہ داتیں۔ ءُ اے شرتانی سر ءَ سرکار ءِ پیسلہاں بیاورتیں۔ کہ چے سرکار ءِ اے پیسلہ دوست اتنت۔ کہ نہ اتنت۔
 ءُ دیمتر ءَ شازادگ پکر جنان بوت۔ کہ بلکنا آیانی ایدگہ سنگتانی ھمے ھُب ءُ واھگ اَت۔ کہ یک راہ ءُ کشکے دربیاتیں تانکہ ھر کس پہ عزت ءُ شرپ وتی لوگ ءُ گس ءَ درشتیں۔ چی ءَ کہ آئی بیل ءُ ھمراہ آئی گْوشگ ءِ سر ءَ یاگی بوتگ اَت۔ ءُ نوں اگاں آ وتی شرتاں سرکار ءَ پیش دارگ ءَ اَت۔ گُڑا ایش آئی پیسلہ اتنت۔ کہ پریشی آ وش بوت انت۔ تانکہ سرکار ءِ یک ءُ دو ٹیلی فونی تارانی گڈگ یا کہ ریلوائی ءِ بنجاہ ءِ سر ءَ اُرش کنگ ءِ دل توسیں کاراں آیانی جان بہ چُٹّ اِتیں۔ آنکہ ایش یک گرانیں پیسلہ یے اَت۔ بلے اے پیسلہ شریں پیسلہ یے اَت۔ کہ مروچیگیں ریاستانی توپ ءُ بمبانی ءُ ٹینک ءُ جنگی بالی گراباں گوں پچ پُھریں تپنگ ءَ جنگ بوت نہ کُرت۔
 شازادگ حمل وتی شکست ءَ چٹ منّ اِتگ اَت۔ کہ پرائی دگہ ھچ راھے پشت نہ کپتگ اَت۔ ءُ پدا وھدے روچ دراھت ءُ چپ ءُ ھاموش کوھانی ساھگ دراج بوان بوت انت۔ تو سلطان گوں وتی ھمیل ءُ تپنگاں پُترت ءُ وتی ناکوشازادگ حمل ءِ بُن ءَ نشت کہ آئی ناکو ءِ سبزیں چم ءُ سہریں دیم نوں سیاہ گشتگ اَت۔ بلے مروچی سُہب ءَ آ گیشتر وش درا بوت۔
سلطان۔ آ گْوشان بوت۔ تو کابل ءُ قندھار ءَ دیست ئے۔ نوں تو شال ءَ برو۔ گوں سرکار ءِ مردماں گپ بہ جن۔ بلے ھیال کن ئے۔ تو دگہ کسی ءَ ساری ءَ سلہ ءُ جست مہ کنت۔ بوھیر ءُ بیرم ءِ پارٹی ءَ گوں گپ مہ جن۔ بس تو شال ءِ افسراں ھال بدئے کہ ماں گوں اے شرتاں سلاہ دور دیاں۔
شازادگ سلطان زانت کہ مروچی آئی ناکو ءِ گپانی تہ ءَ ھچ پیچ ءُ تابے نہ اَت۔ بلکنا ھر چیزاچ آئی دپ ءَ ساف ساف ءُ چو روچ ءِ برْکش ءَ در کپان درا بوت۔
 ءُ شرت ھما انت۔
 تئی شست ءُ دسکتھ۔ سلطان چہ وتی ناکو ءَ جست کُرت۔ تو ناکو پسّو دیان بوت۔ تو ساری گپ بہ جن پدا مئے ءُ آیانی درنیام ءَ دلجمی ءَ گوں یک راضی نامگ ءُ یک معاہدگے بیت۔
سلطان ھچ نہ گْوشت۔ ءُ وتی تپنگ ءُ ھمیل ءَ ءَ وتی پئوجی ئیں کلاہ ءَ راست کنان بوت۔ چشکہ آساری پراے کار ءَ تیار اَت۔ کہ گوں آئی دو دگہ سنگت ھم روان دَیگ بوتگ اَت۔ کہ آیاں ساری ءَ قندھار روگی اَت۔ کہ اچ اوداں نوشکے ءِ کشک ءَ چہ سیاہ کوہ ءِ راہ ءَ در رَوگی اَت۔ ءُ ڈولے نہ ڈولے شال ءَ رسگی اَت۔ ءُ گوں سرکار ءِ مردماں دیوان کنگی اَت۔ چی ءَ کہ سیم سر ءِ ایدیم آ دیم ءَ دراہ پوج کپتگ اَت۔ ءُ آیان تُرس اَت۔ کہ گرگ مہ باں۔ پمیشا آ اے دراجیں کشک ءَ پہ وت زُرتگ اَت۔
 پدا دراہ سنگت سلطان ءُ آئی ایدگہ سنگتاں رخست کُرت۔ ءُ آ درشُت ءُ شازادگ حمل گوں وتی ایدگہ سنگتاں سیائیں کوہ ءُ برکشانیں روچ ءَ چاران بوت۔ ءُ وتی ھیالانی تہ ءَ بُڈ شُت۔
 دومی سیمی روچ ءَ کیمپ ءِ تہ ءَ یک واقعہ یے بوت۔ کہ دراھاں گمگین ءُ دلپدرد کُرت۔ کہ ایش قائم خان ءِ مرگ اَت۔
 قائم خان دو سئے روچ ءَ گار بوتگ اَت۔ ءُ کسے نہ زانت کہ کُجا درشُتگ اَت۔ زیان بوتگ اَت۔ گرپتاربوتگ اَت۔ یا کہ جنگ بوتگ اَت۔
 پراری کیمپ ءِ سنگت آئی شوھاز اوگانستان ءُ پاکستان ھر دوئیں کوھاں کُرتگ اَت۔ ءُ پٹّ اِتگ اَت۔ بلے ھچ جاھے آ درا نہ بوتگ اَت۔
 سیمی روچ ءَ گل محمد آئی لاش ءَ یک تلارے ءِ جہل دیستگ اَت۔ کہ اچ آئی دپ ءُ پونز ءَ ھون رہتگ اَت۔ کہ آئی لاش ءِ ایدیم آ دیم زہرناکیں ماری ءِ رند درا اتنت۔ کہ آ پیچو وران بوچانی تہ ءَ گار بوتگ اَت۔ ءُ قائم خان ءَ نہ وارتگ اَت۔ کہ اچ ھمے مار ءِ سبب ءَ آئی دراھیں زہر دمانی تہ ءَ بدن ءِ تہ ءَ پُترتگ اَت۔ ءُ آئی مرگ بوتگ اَت۔
 قائم خان ءِ مرگ پہ دراھیں سنگتاں یک مزنیں ڈکھ ءُ دلپدردی یے ءِ سبب بوتگ اَت۔ کہ آ چہ تیراں نہ مرتگ اَت۔ ءُ چو وتی پیرک سفر خان ءَ چہ ماری ءِ زہرناکیں ڈنگے ءَ مرتگ اَت۔
 اے کدرت ءِ کار ھم عجب اتنت۔ ھما شپ ءَ سیاھیں کوھانی چو بُتاں اوشتوکیں تلارانی ساھگے ءَ ڈیھ ءِ اے یلیں ورنا ءَ ھاکانی تہ ءَ شست کنگ بوتگ اَت۔ ءُ ھما شپ زند ءِ تہ ءَ اولی وار شازادگ حمل پہ قائم خان زہری گریتگ اَت۔
 شازادگ سلطان ءِ ودار ءَ یک شپے آ ھیال کُرت۔ کہ باز روچ ساری آ پکر جتگ اَت۔ کہ یا گوں دژمن ءَ جنگ کنت۔ ءُ شہید بیت۔ بلے وت ءَ را دست ءَ نہ دنت۔ بلے نوں چشکہ آ وتی مرگ ءَ شہیدی ءِ جاہ ءَ یک عزت مندیں پیسلہ یے گوں سرکار ءَ کنگ لوٹ اِت۔ کہ آئی ھمے پیسلہ چشکہ اچ آئی ساری ئیں پیسلہاں چٹ جتا اَت۔ ءُ عزت مندیں پیسلہ کہ آ ایشرا وتی دل ءِ تہ ءَ یک عزت مندیں پیسلہ یے شُمار کنان اَت۔ بلکنا عزت مندیں پیسلہ یے نہ اَت۔ بلکنا ایدگرانی چمانی تہ ءَ ایش یک بزدلی ءُ یک نزوری یے اَت۔ چہ جائیکہ آ ایشرا ھر چنت کہ عزت مندیں پیسلہ یے بگْوشتیں۔ بلے ھست اَت۔ ایش یک شکستے ءُ یک بے سوبی یے۔
 ناگت ءَ چشکہ شازادگ حمل ءِ دل ءِ تہ ءَ وت ءَ را خوک کنگ ءِ وت کشی کنگ ءِ یک اومانے پیدا بہ بیت۔ آئرا چہ وتی جند ءَ تُرس اھت۔
 آ کدی چہ وت ءَ نہ تُرس اِتگ اَت۔ سرام ءُ بھیم نہ کُرتگ اَت۔ آنکہ آ مُدام دومیانی ھرکت ءُ عملانی سر ءَ چہ زہرگ ءَ پُھر بوتگ اَت۔ ءُ آئرا مُدام چہ دومیاں کست ءُ بد اھتگ اَت۔ چشکہ آ خان میر احمد یار خان ءَ چہ باز کست کُرت۔ ءُ میر احمد یار خان ءِ ھچ عمل ءُ ھرکتے آئرا دوست نہ اَت۔ ءُ خان میر احمد یار خان ءِ گوں وفاق ءَ وتی ذاتی ئیں پائدگ ءُ سیتانی سر ءَ مِڑگ کدی دوست نہ بوتگ اَت۔ کہ شازادگ حمل ءِ ھیال ءَ خان میر احمد یار خان ءِ انونیں مڑگ پوک ءُ بے پائدگ اَت۔ پرچا کہ خان چہ مہلوک ءِ جست ءُ پدا ابید گوں پاکستان ءَ الھاق کُرتگ اَت۔ کہ شازادگ حمل ءِ ھیال ءَ آئرا چش کنگی نہ اَت۔ کہ برے ھبر ءِ سر ءَ آ خان ءِ سر ءَ سک زہرگ ءُ غسہ ءِ تہ ءَ اَت۔ کہ آئی رند ءَ گوں وفاق ءَ مڑگ بے معنا ءُ متلب اَت۔
 بلے نوں کہ آ وت گوں وفاق ءَ مڑاِتگ اَت۔ گُڑا آ نہ زانت کہ خان میر احمد یار خان چنکس راست اَت۔ ءُ چنکس ناراست ءُ چہ حقیقت ءَ دور۔ ءُ وت آ چنکس چہ راستی ءَ نزینک اَت۔ ءُ چنکس چہ راستی ءَ دور۔
 چشکہ زند ءِ تہ ءَ ھر مردم ھما رد ءُ ردیگ ءَ درّائین اِیت۔ کہ آ ایشرا ساری ءَ ایدگرانی تہ ءَ دیست بلے پدا آئرا ھبر کپت۔ کہ آ وت ھمے رد ءُ ردیگانی گواچی ءُ شکار بوتگ۔
 ءُ مروچی آئرا چہ وتی جند ءَ اِنکس بد آیگ ءَ اَت۔ ءُ اِنکس آ وتی جند ءِ سر ءَ چہ کست ءُ کینگ ءَ پُھر اَت۔ کہ بلکنا آ خان میر احمد یار خان ءِ سر ءَ نہ اَت۔
 ءُ بلکنا میر احمد یار خان ءِ رد ءُ ردیگ آئرا وتی جند ءِ ردانی سر ءَ گیشتر کمتر زانگ بوت انت۔ ءُ وت وتی رد آئرا وتی دیم ءَ چو سیاہ کوہ ءُ ھاراپ ءِ کوہ ءَ زانگ بوت انت۔ ءُ ھر چنت کہ آ پکر جنان اَت۔ گُڑا ھمنکس گیش آئی وتی جند ءِ کس ءُ کینگ بہ وتی سر ءَ گیش بوان اَت۔ ءُ آئرا ھچ زانگ نہ بوت۔ کہ آخراے ناگتیں مارشت اچ آئی شخصیت ءِ کُجام سیاہ تہاریں کنڈے ءَ درآیگ ءَ اَت۔ ءُ پرچے درآیگ ءَ اَت۔
 ھر مردم زند ءِ تہ ءَ چشیں وت کشیں مارشتاں گوں دُچار کپت۔ ءُ ھر مردم وتی زند ءَ گْونڈ کنگ ءِ بابت ءَ کدی کدی پکر جنت۔ کہ ایش انسانی دماغ ءِ چشکہ یک کدرتی ئیں راہ ءُ کشکے۔ کہ چرائی گْوستگیں ردیں معنا ءُ متلبانی سبب ءَ۔ ءُ بے ڈولداریں ھرکتانی سبب ءَ مردم چشیں کشکانی سر ءَ روان بیت۔ کہ ھر چنت کہ دماغ کار کنت۔ ھمنکس آ بدیں ءُ ھرابیں پیسلہ کنگ۔ پرچا کہ دماغ ءِ ساخت ءِ تہ ءَ بدی ءُ بدواھی نیست بلے دماغ ءَ چہ درآئیوکیں ھرپیسلہ ءِ یک تاثر ءُ یک ردعمل اوشت اِیت۔ کہ دماغ ایشرا دمانی تہ ءَ کبول کنت۔ ءُ پدا آئی وتی یعنے دماغ ءِ ردعمل کدرتی دیم ءَ کئیت۔ کہ اگاں شریں کارے کُرتگ۔ گُڑا دماغ ءُ پکر آئی ستا ءَ کن انت۔ ءُ اگاں رد ءُ بدیں کارے بوتگ گُڑا دماغ مردم ءَ ملامت ءُ ھجالت کنان بیت۔ کہ کسور نہ دل ءِ انت۔ ءُ نیکہ مردم ءِ دماغ ئیگ انت۔ چی ءَ کہ آ وتی کدرتی دیمرئی ءُ ردوم ءِ تہ ءَ کار کنان بنت۔ گُڑا ایش مردم ءِ وتی جند ءِ ذاتی پیسلہ انت۔ کہ ایشانی سر ءَ ھجالت بیت۔ ءُ دماغ ءِ کدرتی ئیں چلشت اوشت اِیت۔ ءُ آ گوں وت ءَ جنگ کنان بیت۔ کہ ھر مردمے اے جنگ ءَ چہ نزینکی ءَ زانت کہ اے جنگ چہ دنیا ءِ دراھیں جنگاں گیشتر زور آوریں جنگے اَت۔ کہ دنیا ءِ دراھیں جنگانی بندات اچ ھمے جنگ ءَ بنا بیت۔ کہ ھر کس وتی اے جنگ ءَ زانت گُڑا بزاں وتی جند ءِ دوزھ ءُ بہشت ءَ زانت۔ مردم ءِ بہشت آئی زند ءِ بارو ءَ شریں پیسلہ انت۔ ءُ مردم ءِ دوزھ مردم ءِ ردیں پیسلہ انت۔ ءُ نوں منی پیسلہ۔ چشکہ شازادگ ھما شپ دیمتر ءَ ھیال کنان بوت۔ اچ ھمے سبب ءَ بلکنا منی پیسلہ رد انت۔ ءُ گوں من ءَ وتی ھمے ردیں پیسلہ ءَ منّگی کپ اِیت۔ کہ وتی زند ءَ زیان کنگی اَت۔ چشکہ من ھچ زندگ نہ بوتگ اوں۔ چشکہ من یک کرم ءُ یک جوجک بوتگ اوں۔ کہ من ءَ اے دنیا ءِ تہ ءَ پہ لہتیں روچاں اد ءَ آیگی بوتگ اَت۔ کہ من اھت اوں۔ ءُ نوں من ءَ اے دنیا ءِ تہ ءَ گیشتر بوگ نہ لوٹ اِت۔ گُڑا من اچ اے دنیا ءَ روگ ءَ اَت اوں۔ ءُ چشکہ من ءَ اے ھبر ءَ منّگی کپ اِیت۔ کہ من شکست وارت۔ من باء دات۔ من بے سوب بوت۔ اوں۔
 کہ منی بوگ اے دنیا ءِ تہ ءَ مزنیں ھبرے نہ اَت۔ ءُ منی نابُوگ ھم چشکہ اے دنیا ءِ تہ ءَ ھچ وزنے نہ داشت۔ گُڑا اگاں منی بوگ ءُ منی نا بوگ ھر دو اے دنیا ءِ تہ ءَ یک معنا ءُ یک متلبے نہ داشت انت۔ گُڑا منی مرگ ءُ منی زند ھر دو پوک اتنت۔ ءُ من ءَ بگیر چریشی نوں دگہ ھچ راھے نہ اَت۔ کہ من وت ءَ را بکُش آں۔
 شازادگ حمل وتی تمبو ءِ تہ ءَ تچک پکر جنان اَت۔ ءُ آئی پکرانی روانی اِنکس ترند ءُ تیز اَت۔ چشکہ کوھستگ ءِ تہ ءَ بئوکیں ھورانی نلیانی ترندی ءُ تیزی کہ دمانی تہ ءَ۔ اے ترندیں نلی پٹ ءُ کوھاں ھم رنگ۔ یک ھار ءُ توپانے ءِ تہ ءَ بدل کُرت انت۔ ءُ ھر چیز اے ھار ءُ توپان ءِ تہ ءَ پلٹ بوت۔ ھنچش چشکہ نوں آئی دراھیں وجود چہ وتی جند ءِ وت کشی ءِ مارشتانی سبب ءَ پلٹ بوتگ اَت۔
 ءُ آ مارشت کنان اَت۔ کہ چہ وتی ھمے پکر ءُ ھیالانی سبب ءَ آ وتی نپاد ءِ سر ءَ سُر اِت۔ نہ کُرت۔ چشکہ آ ھموداں بوتگ اَت۔ چشکہ آ پاد اتک نہ کُرت۔ چشکہ اگاں آ پاد بئیت وت ءَ را بہ سُرین اِیت۔ گُڑا چش مہ بیت۔ کہ آ چہ وتی تمبو ءَ ڈن چہ مزنیں کوہ ءَ جہل وت ءَ را جہل دور بہ دنت۔
مرگ یا کہ زند۔
زند یا کہ مرگ۔
اچ اے دوئیں چیزاں یک چیزے آئرا کنگی اَت۔ بلے آئی دماغ چشکہ مائوف ءُ سنگ بوتگ اَت۔ کہ آ وت ءَ را سُرینت کُرت نہ کُرت۔ آ ھرکت کُرت نہ کُرت۔ چشکہ آئی ھون ءِ گردشت اوشتاتگ اَت۔ ءُ مرگ آئی تمبو ءِ دپ ءَ اوشتوک آئرا وش اھتک کنان اَت۔
 ءُ پدا آ ھما سببانی بابت ءَ پکر جنان بوت۔ کہ آ بلکنا آئرا چش پرمات دیان اتنت۔ کہ آ وتکشی بہ کنت۔
 کہ اچ اے پرماتاں یک پرماتے ایش اَت۔ کہ آ بلوچے وت ءَ را ھیال کُرت۔ کہ بلوچ ءِ ضابطہ اخلاق ءِ تہ ءَ دژمن ءِ دیم ءَ اوشتگ ءُ پدا اچ آئی کنزکنگ یک عیبے زانگ بوت۔
 ءُ اے ضابطہ اخلاق چہ قرنانی قرن ھر بلوچ ءِ دماغ ءِ پُشت ءَ نشتگ اَت۔ کہ وتی ھمے ضابطہ اخلاق ءَ آ یک مذہبی ئیں رنگے دور دات کہ ھر بلوچ چشکہ بگیر اچ ایشی زندگ نہ بوت۔ نیکہ شاہ ءُ نیکہ گدا۔ دراہ ایشی گواچی اتنت۔ ءُ دراہ ایشی سر ءَ پہر بست۔
 نوں وت شازادگ حمل ھمے گیر عقلی ئیں ضابطہ اخلاق ءِ گواچی ءُ شکار بوتگ اَت۔ کہ پہ وت ایشرا یک مزنیں شرم ءُ ھجالتی یے ھیال کنان بوتگ اَت۔ کہ آ سلاہ دور بہ دنت وھدیکہ آ پیسلہ کُرتگ اَت۔ کہ آ سلاہ دور نہ دنت۔ بلے نوں آ چہ وتی جند ءِ پیسلہاں بج وران سلاہ دور دَیگ ءَ پہ راضی بوتگ اَت۔ ءُ ایشی سر ءَ آ وت ءَ را ھجالت کنان اَت۔
 ایش یک گیر عقلی ئیں چیزے ھست۔ بلے ایش ھر بلوچ ءِ تہ ءَ ھست اَت۔ بلکنا ھر ھما مردم ءِ تہ ءَ ھست اَت۔ کہ آئرا دودمان ءِ گوات نہ لگ اِتگ اَت۔ گُڑا چے بلوچ چہ دودمان ءَ جتا اَت۔ آ چہ وت ءَ جست کنان بوت۔ ءُ پدا آئرا ھیال اھت کہ بلوچ یک کْوھنگیں راجی زند ءِ تہ ءَ عمر گْوازینتگ اَت۔ ءُ لہتیں ھنچشیں مارشت پہ وت ٹاھینتگ اَت۔ کہ ایش نوں گوں نویں دنیا ءَ ھم تپاک نہ اتنت۔ پمیشا بلوچ ءَ کسے دوست نہ داشت ءُ ایش کسے ءِ دوست ھم نہ اَت۔ ایش وتی جند ءِ پوست ءِ تہ ءَ وش بوگ لوٹ اِت۔ بلے زمانگ نوں بدل بوان اَت۔ دور بدل بوان اَت۔ ءُ آئرا نوکیں زمانگانی تہ ءَ وتی عقلی ئیں پیسلہاں دیم ءَ آرگی اَت۔ نہ کہ ڈنی قوتانی دیم ءَ آ ھورت ءُ ھام بوت۔ ءُ پدا اے دنیا ءِ تہ ءَ آئی نام گروکے ھم نہ بوت۔
 پدا توپان وتی گُڈی سر ءَ رسگ ءَ پد نوں برتران ءُ شازادگ حمل وت ءَ را تسّلا دیان بوتگ اَت۔ کہ بلکنا آئی ھمے عقلی ئیں پیسلہ پہ باندات ءِ مردماں یک نوکیں کلوہ ءُ سوگاتے بیار اِیت۔
 پدا سُہب بوت۔
 بلے آئی گْوستگیں شپ ءِ ھیال تنے وھدی آئرا بے تامل کنان اتنت۔
 ھپتگ۔ دو روچاں پد شازادگ سلطان گوں وتی سنگتاں ناگت ءَ ودی بوت۔ کہ آئی گندگ ءَ گوں دراھیں سنگت وش بوت انت۔ بلے شازادگ حمل گیشتر وش بوت۔ چشکہ آئی گرانباری سبک بہ بیت۔
 ءُ شازادگ سلطان وشیں پیگام آورتگ اَت۔ کہ سرکار ءِ مردم وش بوتگ اَت۔ کہ شازادگ حمل گوں وتی سنگتانی ھواری ءَ ریاست ءِ دیم ءَ سلاہ دور دیان اَت۔
 بلے دیمتر ءَ میر حمل وتی دیم ءَ کمکیں کرنچ کُرتگ اَت۔ وھدے شازادگ سلطان ھال داتگ اَت۔ کہ سرکار آیانی شرتانی سر ءَ چار ءُ بچار کنگ ءِ سوگئی داتگ بلے وتی شرتاں پیش کُرتگ۔ کہ ساری ءَ سرمچار۔ سلاہ دور بہ دیاں۔ پدا آیانی شرتانی سر ءَ گوں سرکار ءَ گپ ءُ ھبر بیت۔
 شازادگ سلطان ءَ اے شرت کمکیں دوست نہ یات پرچا کہ ایشی تہ ءَ چہ ریاست ءِ نیمگ ءَ ھچ چشیں سرجمیں ءُ سوگہ ئیں تسلا ءُ دلجمی یے نہ اَت۔ کہ سرکار آیانی شرتاں منّ اِیت۔ یا کہ نہ منّ اِیت۔ بگیر اچ ھم تسلا ءَ کہ ایشانی سر ءَ چار ءُ بچار رند ءَ کنگ بیت۔
 اے رند ءِ ھبر شازادگ حمل ءَ دوست نہ بوت۔ بلے نوں پرائی دگہ ھچ راھے نہ منتگ اَت۔ پمیشا شازادگ ھیال کنان بوت۔ کہ ھر مردم ءِ زند ءِ تہ ءَ یک روچے کیت وھدے آ وت ءَ را گوں دیوال ءَ جنوک گنداِیت۔ ءُ گُڑا منی ھم ھمے روچ مروچی اھتگ اَت۔ کہ من گوں دیوال ءَ جنوک اَت اوں۔
 ءُ دو روچ ءَ پدآ گوں وتی شست ھپتادیں مردماں پہ وتی ڈیھ پاکستان ءَ رادگ بوت۔ کہ بلوچستان نوں اے ڈیھ ءِ یک نا جتابوئوکیں بہرے جوڑ بوتگ اَت۔ ءُ نوں آیاں اگاں وتی باندات ءِ ھرپیسلہ یے اگاں کنگی اَت۔ گُڑا نوں پاکستان ءَ کنگی اَت۔ اگاں آیاں وت واجہی۔ وت مختاری رسگی اَت۔ گُڑا پاکستان ءِ تہ ءَ رسگی اَت۔ کہ ھر سورت ءَ پاکستان آیانی سر ءَ یک گدانے اَت۔ کہ اچ ایشی ھلاس چشکہ بوت نہ کُرت۔ گوں ھمے ھیالاں چشکہ شازادگ میر حمل گوں وتی لشکر ءَ چہ اوگانستان بہ پاکستان ءِ تہ ءَ پُترت۔ ءُ چہ سرلٹ ءَ جہل پنچپائی ءُ مستونگ ءَ سر کپان ھربوئی ءِ اپرس ءِ دْرچکانی تہ ءَ اھت ءُ اد ءَ وتاک بوت۔
 ھربوئی ءِ ھما روچ واجہ کار میر حمل ءُ آئی مردماں کدی نہ شموش اِیت۔ کہ وھدے آ وتی ڈیھ ءَ پُترت انت۔ ءُ ھربوئی ءَ رست انت۔ تو شازادگ میر حمل چہ کُلاں دیم ءَ اَت۔ وتی ڈیھ ءِ یک ھشکیں دارے زُرتگ اَت۔ ءُ آئرا بٗو گران ءُ چمانی سر ءَ ایر زیارت کنان گْوشتگ اَت۔ اے وتن ھشکیں دار۔ منی مکہ ئیں ماس۔ ءُ پدا ھربوئی ءِ کشک ءَ آ وتاک بوتگ اَت۔
 ءُ ھما شپ دیر ءَ آئی چم پچ بوتگ اَت۔ گُڑا آئرا توار توارے وتی گوشانی تہ ءَ مارشت بوتگ اَت۔
 ایش شازادگ سلطان ءِ توار اَت۔
 ناکو پادا۔ مارا پئوج ءَ گیڑھ کُرتگ۔
 چے ءَ پہ۔ شازادگ میر حمل جست کُرتگ اَت۔ چشکہ آئرا سکھت ءُ یکین نہ اھتگ اَت۔ کہ پئوج ءِ لشکر آیانی گیڑھ کُرتگ اَت۔
 ءُ پدا آ پاد اھتگ اَت۔ کہ چہ ھربوئی ءِ کوھاں آ دیم اسپیدگ درابوان اَت۔ کہ ایشی متلب ایش اَت۔ کہ نوں سُہب نزینک اَت۔
راستی آ پئوج ءِ گیرہ ءُ گیڑھ ءِ تہ ءَ اتنت۔ کہ وت شازادگ میر حمل ءَ گمان ھم بوگ ءَ نہ اَت۔ کہ گوں آیاں اے پیم ءَ بے وپائی ءُ بد عہدی بوت کنت۔
 بلے گوں روچ ءِ روژنائی ءَ آ گوں وتی ھپتادیں سنگتاں۔ بیل ءُ ھمراھاں ءُ پراری ءُ سرمچاراں پئوج ءِ گیرہ ءُ گیڑھ ءِ تہ ءَ اتنت۔
 یک دمے پد یک پئوجی افسرے گوں سول افسری ءَ شازادگ حمل ءِ کش ءَ اھت۔ کہ شازادگ گوں وتی کمر بست۔ ھمیل ءُ تپنگاں سلاہ بند اوشتوک اتت۔
 شُما پئوج ءِ گیرہ ءِ تہ ءَ اِت۔ سلاھاں دور بہ دئت۔
پدا شازادگ ءَ گوں ھوار دراھیں سنگتاں سلاہ دور داتنت۔ ءُ سے چار پئوجی ٹرک آیاں زُرت انت۔ ءُ شازادگ میر حمل ءَ پئوجی افسر گوں وت ءَ وتی جیپ ءِ تہ ءَ سوار کُرت۔ ءُ پدا پئوجیانی کاروان چہ کوہ ءِ کچائیں راہ ءُ کِشک جہل پہ شال ءُ مستونگ ءِ کشک ءَ رادگ بوت انت۔
قومی ریاست ءِ ھاتر ءَ یک دگہ چیلنجے پیدا بوتگ اَت۔ کہ ایشی کماشی ءَ میر حمل کنان اَت۔ دومی روچ ھالتاکانی تہ ءَ راجدپتر ءِ یک چشکھے ءُ لکیرے ءِ تہ ءَ زمانگانی تہلی ءَ بیان کنان اَت۔
چہ شال ءُ مستونگ ءَ بگر تانکہ کلات ءُ سوراب ءَ ھم رنگ ءُ ھم لس برپ رِچان اَت۔ ءُ امبرانیں برپ چہ گْوستگیں دراھیں برپاں گیشتر اَت۔ ءُ کلات ءِ تہ ءَ اے برپ ریچی چشکہ چہ وتی ھد ءُ اویلاں گْوستگ اَت۔ کہ تنے وھدی کوھانی تہ ءَ شش ھپت گتزم ءَ چہ گیشتر ءُ شار ءُ ھلکانی تہ ءَ پنچ ءُ شش گتزم ھم برپ بوتگ اَت۔ ءُ ھبر ءِ تہ ءَ اَت۔ کہ چہ گْوستگیں شپ ءَ بنا بئوکیں اے برپ تنے وھدی جاری ءُ ساری اَت۔ کہ ڈگار ءِ سر ءَ بگیر چہ دْرچکانی سیائیں بُنڈاں دگہ ھچ چیزے درا نہ بوت۔
 کلات ءِ چارمکنڈیں کوہ چہ برپ ءَ ساپاروک اتنت۔ ءُ آیانی درنیام ءَ کلات شار ءِ نیام ءَ شاھی ماھل ءِ ٹُل ءُ بُرج درا جان دراج چشکہ بُرزگ ءَ برپ ءِ تاجے ماں سر ءَ ایر کُرتگ اَت۔
 آنکہ شپ اَت۔ بلے مردم ءَ تور اِت۔ چشکہ روچ انت۔ ھر مردم وتی کوٹی۔ بان ءُ بونگ ءِ تہ ءَ وت ءَ را چیر داتگ اَت۔ ءُ وتی گرمیں نپادانی تہ ءَ واب کپگ لوٹ اِت۔ چی ءَ کہ برپ ءِ شپ ءُ روچ ھر دو یک پیم ءَ چپ چپان ءُ ھاموش بوت انت۔ کہ ھچ ٹک ءُ توارے گوشانی تہ ءَ نہ یات۔ بگیر چہ برپ ءِ کپگ ءَ۔ ءُ برپ ءِ رِچگ ءَ ھچ توارے نہ اَت۔ بلے مہلوک ءِ دلگوش ھمانگر بوتگ تو آیانی چمانی دیم ءَ بے تواریں برپ ءِ گلولگ چشکہ آیانی پکرانی تہ ءَ دوریں ھیال ءُ پکرانی توار ءَ آورت۔ انگریز شائر گْوشتگ اَت۔ کہ یک دگہ سازے ھما دمان ءَ پیداک بیت۔ وھدے سازانی توار اوشت اِیت۔
 داروگہ دُرّاؔ چہ وتی بان ءُ بونگ ءَ در کپت۔ شاھی ماھل ءِ دراجی ءَ یک چم ءُ نظرے مان گیجان پد و پد شاھی ماھل ءِ کشک ءَ پُترت۔ کہ شاھی ماھل ویران بوتگ اَت۔ آئی تہ ءَ کسے نہ اَت۔ ولیعہد گوں وتی ماس ءُ گہار ءُ براساں کراچی ءَ وتاک بوتگ اَت۔ کہ نوں شاھی ماھل ءِ تہ ءَ کسے نہ اَت۔ بگیر چہ دُرا ءِ جن ءُ ساھگ ءَ کہ آ۔ ایشی ھیالداری ءَ کنان ایشی کُنڈ کُنڈ ءَ سراپ کنان بوت۔ پدا وتی بونگ ءِ تہ ءَ وتی چرس ءُ بھنگ ءُ اپیم ءَ وارت۔
 زمستان ءَ۔ ءُ کلات پیمیں زمستان ءَ کہ اد ءَ مردم ءِ ھون بدن ءِ تہ ءَ بست ءُ پارہ جہل کپان چہ دہ ءُ دوازدہ۔ سینزدہ ءُ چاردہ ءَ رس اِیت۔ گُڑا ایدگہ زندگانی کنگ سک مشکل ءُ گران اَت۔ تانکہ اپیم ءِ یک معجونے ورگ مہ بوتیں۔ کہ گوں ناہ ءُ ھُرماگ ءَ ایشی کشّگ گیشتر بوت۔ کہ پدا مردم برپ ءِ تہ ءَ لوچ بہ گشتیں ھم آئرا ھچ چیزے نہ بوت۔
 ءُ ھر شپ رامینؔ آئی دیوان ءَ ساڑی بوت۔ ءُ آ ھر شپ آ وتی چرس ءُ معجون ءِ بہر ءَ زُرت انت۔ ءُ پدا زندگانی ءِ یک نوکیں دورے بنا بوت۔ پدا کلات ءِ شار کھندان بوت۔ پدا زندگانی ءِ تہ ءَ ھچ گم ءُ ھچ پکرے نہ منت۔ ءُ پدا اے دوزہیں زندگانی یک بہشتے جوڑ بوت۔
 ءُ نشگ کنگ ءَ پدارامینؔ چشکہ وتی پکر ءُ فلسفہ ءِ تہ ءَ گیشتر ردت ءُ کشادگ ءُ پراہ جوڑ بوت۔ ءُ آئرا چشکہ اے ھبر گیشتر تور اِت۔ کہ زندگانی یک مسکرایے۔ یک کھندگ ءُ ٹکایے ءُ یک گیر سنجیدگیں کارے اَت۔ کہ ایشرا ھمے پیم ءَ وشی ءِ تہ گوازینگی اَت۔ کہ ھر مردم ھر چنت کہ ایشرا پہ سنجیدگی گپت گُڑا ھمنکس گیش آ چہ زند ءِ وشی ءُ وشیاں دور بوت۔
 ءُ امشپی برپ رِچگ ءِ شپ چشکہ درّا ءُ رامین ءِ ھاتر ءَ عید ءِ شپ اَت۔ کہ رامین تہت ءِ سر ءَ تچک اَت۔ ءُ دُرّا دیگدان ءِ دیم ءَ نندوک دَیگ گرادگ ءَ اَت۔ ءُ آچ ءِ کنٹگانی دیمی کنان اَت۔ تانکہ آچ ھم جمجلائی ءُ روک بمان اِیت۔ ءُ دَیگ ھم پک اِیت۔
 ءُ دُرا ءِ کوٹی کسان اَت۔ کہ دمانی تہ ءَ گرم بوتگ اَت۔ آئی تہت ءِ دیمی پہ دیمی یک رنگی ئیں ءُ پُھلداریں پُچے جنوک اَت۔ کہ آئی بُرز ءَ پہ چیزانی دراھتگ ءُ درنج ءَ چانک جنوک اتنت۔ کہ اد ءَ آئی سافیں لیوس۔ تپنگ۔ ھمیل ءُ کُلا ءُ لہتیں دگہ سبکیں چیز لونجان اتنت۔ ءُ آئی سرون ءَ خان میر احمد یار خان ءِ تاج پوشی ءِ عکس جنوک اَت۔ کہ اے عکس ءِ تہ ءَ خان میر احمد یار خان ورنا اَت۔ ءُ آئی سہر ءِ تاج گوں آئی سک نُمادار درا کنگ ءَ اَت۔
 رامین چہ تہت ءَ پاد اھت۔ ڈن ءَ چار اِت۔ ھر چیز اسپیت اسپیت چشکہ اسپیتیں چادرے پوش اِتگ اَت۔
 پدا آ پد ءُ پد تہت ءِ سر ءَ وت ءَ را تچک کُرت۔ ءُ دُرا چاران بوت۔ کہ آ دَیگ گرادگ ءَ اَت۔ ءُ پدا اچ ھموداں آ رامین ءَ چمک جنان گْوشت۔
 امشپی پرتو من ھنچشیں گوشت گرادگ ءَ اوں۔ کہ ایشاں تو زندگانی ءِ تہ ءَ نہ وارتگ۔
 من زان آں تئی دَیگ من ءَ مُدام دوست بنت۔ رامین گْوشان بوت۔ بلے رامین دگہ چیزے پکر جنان اَت۔ وتی ھبر ءَ دیمی بران گْوشت۔ من لوٹ آں کہ چہ نان ءَ ساری معجون ءِ دورے بہ بیت۔
 ءُ دُرّا پاد اھت ءُ چہ بخاری ءِ سر ءَ ٹینے در کُرت۔ چشکہ کسانیں سنگانی گلولگ آ یکے وت وارت ءُ یکے رامین ءَ دات چون انت۔
جُست ءَ مہ کن۔ رامین گْوشت۔
دُرّا ٹین ءَ پدا وتی ساری ءِ جاہ ءَ ایر کُرت۔ ءُ چرس ءِ یک سگریٹے رامین ءَ دات ءُ دومی ءَ وت کشان بوت ءُ گْوشت۔
 نوں ھر چنت برپ بہ رِچ اِیت۔ ترا پرواہ نہ بیت۔
 رامین وتی سگریٹ ءَ دھوت دیان بوت۔ اپیم آئی دپ ءَ اَت۔ ءُ نوں چرس ءِ تہ ءَ اپیم اے نشگ گیشر بوان اَت۔ یعنے دوہ آ نشہ بوتگ اَت۔
 دُرّا وتی سگریٹ ءَ دھوت دیان بوت۔ ءُ گْوشان بوت۔
 خان میر احمد یار خان منی سر ءِ ساھگ انت۔ میر حمل منی چمانی نور۔ بلے راست جست کن ئے۔ منی چمانی ءُ منی دل ءُ ارواھ ءِ دلجمی ءُ نور چرے سگریٹ ءَ انت۔ چرس ءِ سگریٹ ءِ دھوت ءُ آئی وشبو ءُ معجون ءِ تھام ءُ نشگ ءَ پدا مردم ھر چیز ءَ دل ءَ بارت کہ اے دنیا ءَ جوڑ کُرت۔ ءُ پرچے جوڑ کُرت۔ زند یک چاپے ءُ یک شادمانی یے زانگ بیت۔ ءُ زند ھمیشی نام انت۔ کہ مردم مُدام وش بہ بیت۔ کہ اے زند مُدام وشی ءِ تہ ءَ بگْوز اِیت۔ کہ ایشی تہ ءَ ھچ گمے مہ بیت۔ ھچ درد ءُ ھچ ڈکھے مہ بیت۔ زند ھمیش انت۔ وشی ھمیش انت۔
 ءُ پدا آ دَیگ ءِ گرادگ ءِ تہ ءَ مشکول بوت۔
 ءُ رامین وتی سگریٹ ءَ دھوت دیان چہ رامین ءَ جتا پکر جنان اَت۔ کہ آئرا اپسوز اَت۔ کہ آئی سنگت دُرّا کہ گوں آئی چہ مد ءُ مدتے ءُ نشگ کنان اَت۔ ءُ اِنکس نہ ونتگ اَت۔ ءُ اِنکس نہ زانت کہ زندچے انت۔ ءُ اے زند ءَ چے پیم ءَ گْوازینگ بیت۔ چی ءَ کہ دُرّا یک مزنیں شکھسی ءِ۔ میر احمد یار خان بلوچستان ءِ ھاکم ءُ بادشاہ ءِ شاھی ماھل ءِ داروگہ اَت۔ یک کارندگے ءُ یک کسانیں کارندگے اَت۔ کہ آئی پکر چہ شاھی ماھل ءَ چہ میراحمدخان ءَ بُرز نہ شُت۔ گیشاں گیش آ وتی جنین ءِ بارو ءَ پکر جنان بوت۔ کہ آئرا اِشتگ اَت۔ ءُ وی پِس ءِ لوگ ءَ شُتگ اَت۔ کہ آئرا زہگ نہ اَت۔ اولاد نہ اَت۔ کہ باز وھداں آ وتی سیر ءُ آروس ءِ سر ءَ چشکہ پشومان بوت۔ چشکہ آئی زند ءِ اے تک ءُ پہنات چٹ ھورک ءُ ھالی اَت۔ ءُ ھنچش آ یک ھورکی ءُ یک خلایے مارشت کُرت۔ کہ اے خلا ءُ اے ھورکی ءُ ھالی گری ءَ آ چرس۔ اپیم ءُ معجون ءِ ورگ ءُ کشگ ءِ تہ ءَ گْوازینت۔ ءُ وھدے آ نشگ بوت۔ تو پدا اسلی ئیں دُرّا اچ نقلی ئیں دُرا ءَ ودی بوت۔ کہ کس نہ زانت کہ اسلی دُرّا کئے انت۔ ءُ نقلی ئیں دُرّا کئے انت۔
 رامین آنکہ دُرّا کدی کدی دیوان ءُ مجلسانی تہ ءَ باز تنک کُرت۔ بلے دُرا ءِ مجلس ءُ دیوان ءِ تہ ءَ آئرا اپسوز ءُ ارمان بوت۔ کہ آ دُرّا ءَ اِنکس جہل ءُ کپوک پرچے ھیال کُرت۔ پمیشا کہ آ وتی شازادگے اَت۔ ونتگ اَت۔ آسودگ ءُ آسرات اَت۔ ھاندان ءُ ھاکمے ءِ کہول ءَ تعلق داشت۔ بلے وھدے آ گوں دُرّا ءَ ایوک ءَ یکتنا بوت۔ تو دُرّا آئرا یک مزنیں مردمے زانگ ءَ گندگ بوت۔ چی ءَ کہ نشگ ءَ پد آ رامین ءِ دیم ءَ لوچ بوت۔ ءُ ھنچش رامینؔ ھم آئی دیم ءَ لوچ اَت۔
 رامین ؔ وتی سگریٹ ءِ دھوت ءَ شنگ کنان گْوشان بوت۔
 خان میر احمد یار خان یک مردمے اَت۔ آئی یک رولے اَت۔ آ وتی اے رول ءَ پہ شری پیش کُرت نہ کُرت۔ ءُ پدا چہ چماں دور بوت۔ ءُ باندا کس بلکنا مہ زانت کہ خان میر احمد یار خان کئے اَت۔ چہ کُجا اھتگ اَت۔ ءُ پرچے اھتگ اَت۔ ھنچش منی پِس میر حمل ءَ کئے زانت۔ منی پِس سلاہ ءَ دور دات۔ چُٹّ اِت۔ منی براس بامن تنے وھدی کوھانی تہ ءَ جنگ کنان انت۔ باندا آ ھم کئیت یا کہ کئیز ءُ گرپتار بیت۔ ءُ پدا کئے زانت کہ بامن کئے اَت۔ دُرّا ھم باندا مر اِیت۔ چشکہ من ھم مرآں ءُ بادا کس نہ زانت کہ مئے دراھینانی زند ءِ لیکھ چے اَت۔ ھر کس وتی کردار ءُ وتی رول ءَ گیش چیز لوٹ اِت۔ من زان آں کہ منی لوٹ چے انت۔ منی رول ھمیش انت۔ کہ من بہ کھندآں۔ من چاپ بجن آں۔ من وشی ءُ شادمانی ءِ تہ ءَ بہ مرآں۔ ایشی منی واھگ انت۔ زند ءَ دگہ چے مارشتے ھست۔
 ءُ پدا آ پاد اھت ءُ نہ زان آں پرچے۔ آ دُرّا ءِ دستاں دروت گپت کہ وت دُرّا آئی ھمے عمل ءُ ھرکت ءِ سر ءَ گُڑاِت۔ ءُ آ دُرّا ءِ دستاں دروت گران گْوشان بوت۔ دُرّا۔ پمن منی خان توئے۔ من تئی دستاں چکیں دروت گریں۔ دُرّا پمن تو مزن ءُ مسترئے۔ من نہ زان آں کہ اے دنیا ءِ تہ ءَ مزن بوگ ءِ متلب چے انت۔ ھر کس وت ءَ را مزن ھیال کنت۔ ھر کس وت ءَ را شہد ھیال کنت۔ ھر کس ایدگر ءِ کوسیگ ءُ گور ءَ تگمہ ءُ جنت۔ آئرا ھکمت ءُ سند دنت ءُ آئرا مزن جوڑ کنت۔ چی ءَ کہ باندا کسے آئرا تگمہ ءُ سندے بہ دنت۔ آئرا مزن ھیال کنت۔ اے دنیا عجب انت۔ تو کافکا نہ ونتگ۔ دُرّا اگاں تو کافکا ءَ بوانتیں گُڑا تو پہ شری منی گپّاں پوہ بوت۔ ئے۔ کافکا ءِ دعوایے ءِ تہ ءَ مردم وت ملزم ءُ ملامت انت۔ وت استغاثہ ءُ وت مستغیث انت۔ ءُ وت ثابت انت۔ یعنے وت دعوایے۔ وت دعواے گر ءُ وت پیسلہ کنوک چے ایش عجب نہ انت۔ چے اچ ایشی گیش اے دنیا ءِ تہ ءَ دگہ پیراڈوکس دنیا ءِ تہ ءَ بوت کنت۔ چشکہ وت مردم ءِ جند انت۔
 ءُ پدا رامین گریہان بوت۔ ءُ دُرّا آئرا تسلا دیان بوت۔
 تو مہ گریھ۔ منی شازادگ۔ تو چی ءَ پہ گریہگ ءَ ئے۔ ترا ھدا ھر چیز داتگ۔ تو چی ءَ پہ وت ءَ را پریشان ءُ مونجا کن ئے۔ چے تو اچ وت ءَ نا اُمیت بوتگ ئے۔
 ءُ رامین یک وارے پدا دُرّا ءِ دستاں دروت دیان بوت۔ بلے چشکہ چرس ءُ معجون ءِ نشگ آئی اُمیت ءَ اچ آئی نقل ءَ جتا کنان اَت۔ یا کہ آئی نقل دیم ءَ آیگ ءَ اَت۔ ءُ اسلیت پشت ءَ بوتگ اَت۔ کئے زانت۔
 ءُ پدا آ گْوشان بوت۔ من ءَ اے شاھی ماھل ءِ تہ ءَ کسے نہ زانت۔ کہ من زند ءِ تہ ءَ چے لوٹ آں۔ کس من ءَ نہ زانت۔ کس من ءَ پوہ نہ بیت۔ کس منی زند ءِ المیں واھگاں اُمیتاں نہ زانت۔ کہ من یک ھنچشیں قومی ءُ قبیلہی راج ءِ تہ ءَ پیدا بوتگ آں۔ کہ اد ءَ ھر کس گوں زند ءِ ڈنی ءُ سوگہی ئیں واھگ ءُ لوٹاں۔ کہ وت ءَ را بست ءُ یکجاہ کُرت۔ گُڑا ھما مزنیں شُمار بیت۔ ءُ اگاں کسے گوں وتی زرد ءُ دل ءَ بندوک بوت۔ گُڑا آ ابلہ ءُ چریایے زانگ بیت۔ چی ءَ کہ ھر کس وت ءَ را گوں زند ءِ سوگہ ءُ ٹھوسیں مارشتاں گوں بنداِیت۔ ءُ ھمایانی سر ءَ پہر بنداِیت۔ چشکہ زور ءُ طاقت۔ نام ءُ نسب۔ شان ءُ شرپ ءُ زرّ ءُ دولت۔ اے زند ءِ المیں واھری ءُ زوھد انت۔ کہ چہ خان میر احمد یار خان ءَ بگر تانکہ ڈیھ ءِ یک سردار۔ نواب ءُ بگ جت ءُ شپانک ءُ شوانگے ءَ۔ ھر مردم طاقت۔ زرّ ءُ نام لوٹ اِیت۔ ءُ اے درگت ءَ ھر مردم وت ءَ رایک ھنچشیں ڈولے ءَ پدّر کنت۔ کہ آئی ھرکت مردم ءَ باز گْونڈ کسان ءُ بے ڈول دار انت۔ کہ وتی نکسان ءِ سورت ءَ وت ءَ را شہید ءُ غازی ھیال کنت۔ ءُ وتی بے سوبی ءُ شکست ءِ سورت ءُ شکل ءَ آ وت ءَ را بزھگ ءُ مذلوم گْوش اِیت۔ ءُ ایدگرانی ھمدردیاں گرگ لوٹ اِیت۔ مروچی اے پروش ءُ پروشکاری ءِ تہ ءَ چہ کْوھن ءَ یک نوکیں روچے پاد آیگ ءَ انت۔ پمیشا کہ زند وت ءَ را گیشترکشادگ ءُ پراھیں شکل ءُ سورتے ءَ پیداور کنان انت۔ بلے ما ایشرا زند ءِ سبک سندلی ءُ پوچیں زند ءِ گْوشان کہ پمّا زند ءِ ٹھوس ءُ سوگہ ئیں۔ راستی اسل راستی انت۔ مئے عقل اسل راستی انت۔ وھدیکہ مئے زرد ءُ دل مئے راستی انت۔ چے دُرّا ایش بوت کنت۔ کہ تو وتی زرد ءُ دل ءَ چہ دل ءَ بہ بر۔ ءُ ایوک ءَ عقل ءِ دُمب ءَ بکپ۔ چے کدی ما اچ وت ءَ جست کُرتگ۔ کہ ما کئے آں۔ مئے زند ءِ معنا ءُ متلب چے انت۔ ءُ مئے زند ءِ المیں جُہد چے انت۔ چشکہ مارا چہ وتی عقل ءَ تاں وتی زرد ءُ دل ءِ مزل ءَ رسینگ ءَ پہ یک دگہ ھزار سال ءِ پندے بکار اَت۔ چشکہ ما وتی زندء۔ چہ میر جلال خان رند ءَ بگر تانکہ میر احمد یار خان احمدزئی ءَ بیان کنیں۔ بلے کدی ما اے جست ءَ اچ وت ءَ کُرتگ۔ کہ مئے ارواھ ءَ مئے دل ءُ زرد ءُ مئے عقل ءِ قوت چنکس ردوم ءُ دیمرئی کُرتگ۔ ھچ نہ کُرتگ۔ مئے اے زند پوک انت۔ بے سیت انت۔ دُرّا۔ پمیشا کہ ما لہتیں سوگہ ءُ دلجم ءُ ٹھوسیں راستیاں وتی راستی ءُ حقیقت گْوشتگ کہ ایش نہ سوگہ انت۔ نیکہ ٹھوس ءُ نیکہ دلجم انت۔ مارا پہ وت یک نوکیں زندے آرگی کپ اِیت۔ اگاں ما دنیا ءِ ایدگہ قومانی پیم ءَ زندگ بوگ لوٹ آں۔ ءُ تانکہ اے نوکیں دور نہ اھتگ من ھر چیز ءَ پوک ءُ بے سیت ھیال کن آں۔ ءُ ایوک ءَ زند ءِ چاپ ءُ دھولاں جنان باں۔ زند کہ یک وشّی ءُ یک شادمانی یے۔ زند یک کھندگ ءُ یک ٹکایے ءُ یک گلگلایے۔ من ءَ ھمے زند بکار انت۔ اے زند کُجا انت۔
 ءُ پدا دُرّا پاد اھت ءُ آئرا پاد کُرت۔ ءُ تہت ءِ سر ءَ نادینت۔ بلے رامین اد ءَ نہ نشت ءُ کوٹی ءِ تہ ءَ چکران بوت۔ چشکہ آ چاپ جنگ بہ لوٹ اِیت۔ چشکہ آ زند ءِ المیں چاپ ءِ یک بہرے جوڑ بوگ لوٹ اِیت۔ ھنچش چشکہ مولانا روم رومی زند ءِ المیں چاپ ءِ تہ ءَ بہر گپتگ اَت۔ آ وت ءَ را رومی ھیال کنان بوت۔ سعدی ءُ ھافظ ءُ مست توکلی ھیال کنان بوت۔ پرچا کہ آئی چشکہ سرشست ءِ تہ ءَ چیزے نوشتہ اَت۔ کہ آئرا ھدا اے ڈگار ءَ پہ چاپ ءُ دھولاں پیدا کُرتگ اَت۔ پہ زند ءِ المیں شادمانیاں پیدا کُرتگ اَت۔ پہ کھندگ ءُ گل ءُ وشیاں پیدا کُرتگ اَت۔ بلے آ یک ھنچش قومی ءِ تہ ءَ پیدابوتگ اَت۔ کہ اد ءَ آ تنے وھدی گوں بوررنگیں ڈگار ءَ گوں لِچ اِتگ اَت۔ کہ آ بال کنگ نہ لوٹ اِت۔ چاپ جنگ نہ لوٹ اِت۔ ءُ زند ءِ المیں وشیانی چشکہ بہر بوگ نہ لوٹ اِت۔ بلکنا مُدام مونجا ءُ ملور بوگ لوٹ اِت۔ لڈ ءُ بار کنگ لوٹ اِت۔ ءُ پہ خان نکان ءَ لنکایے نان ءَ بے بندر بوگ لوٹ اِت۔ آئی مزل کُجا اَت۔ آ وت نہ زانت۔
 ءُ پدا آ دُرّا ءِ دیم ءَ اوشتات ءُ آئی چمانی تہ ءَ چاران گْوشت۔
 زان ئے۔ دُرّا گُڑا گوں چشیں مرد ءَ آئی جنین چون اڈ کنت۔ ءُ زان ئے۔ دُرّا مہناز من ءَ اِشتگ ءُ شُتگ۔ نوں پمن ھچ چیزے پشت نہ کپتگ۔ مہناز ءِ ھیال ءَ من مردے نیاں بلکنا جنینے آں۔ ءُ منی تہ ءَ ءُ یک جنکے ءِ تہ ءَ چشکہ ھچ پرک نیست۔ ءُ آ من ءَ یلہ داتگ ءُ درشتگ۔ وتی پِس ءِ لوگ ءَ نشتگ۔ ءُ من نہ زان آں کہ من مہناز ءَ چون پوہ ءُ سرپد بہ کن آں۔ کہ من آئراچنکس لوٹ آں۔ مہناز من ءَ دوست انت۔ مہناز منی ساہ ءُ نپس انت۔ بلے مہناز نہ زانت کہ من وتی دل ءِ تہ ءَ آئی بارو ءَ چے پیم ءَ پکر جنان اوں۔ من مہناز ءَ وتی زند ءِ چاپ ءِ تہ ءَ ھور کنگ لوٹ آں۔ من نہ لوٹ آں کہ من مہناز ءَ گوں چو بالشت ءِ بوسپاں۔ ءُ پدا ما چہ وت ءَ دور بباں۔ بلے مہناز نہ زانت کہ زند ءِ چاپ چون انت۔ یا کہ زند ءِ المیں چاپ چون جنگ بیت۔ آ ایوک ءَ منی بدن ءَ چار اِیت۔ یا کہ منی ارواھ ءَ۔ من نہ زان آں بلے منی ارواھ وھدے وت ءَ را مروک ھیال کنت۔ گُڑا منی بدن چو بہ سُر اِیت۔ ءُ چون ھرکت بہ کنت۔ بلے مہناز نہ زانت کہ من اچ آئی زند ءِ المیں چاپ ءِ تہ ءَ بہر زورگ ءِ اُمیت کن آں۔ وھدیکہ آ من ءَ زند ءِ کسان ءُ گْونڈیں چیزانی تہ ءَ اڑینت۔ گُڑا منی ارواھ چو ھلالیں مرگ ءَ پلپٹ اِیت۔ گریہت ءُ ھون ءِ ارس جنت۔ من نہ زان آں کہ چے پیم ءَ من مہناز ءَ بگْوش آں کہ من چہ ایدگہ مرداں چٹ جتائیں مردے اَت اوں۔ چٹ جتا۔ چٹ بدل۔ بلکنا من وت ءَ را چٹ بدل ءُ چٹ جتائیں مردمے ھیال کنیں۔ من چہ ایدگہ مردماں جتا اوں۔ پمیشا کہ من ءَ زند ءِ المیں چاپ ءِ تہ ءَ بہر زورگ دوست انت۔ نیکہ من زند ءِ رسم ءُ دودانی تہ ءَ زند بگْوازینیں۔ من ءَ میر احمد یار خان ءِ بادشاھی ءِ زیان بوگ ءِ سر ءَ ارمان ءُ اپسوز نہ یات پرچا کہ میر احمد یار خان یک قبیلہ داری کنفڈریسی ءِ یک نشانے اَت۔ کہ گوں نوکیں زمانگ ءِ ھار ءُ توپان ءِ دیم ءَ چہ ھاکوت ءَ ڈھیر بوت۔ ءُ پرائی ھچ چیزے نہ منت۔ ءُ من لوٹ آں کہ بگْوش آں کہ خان میر احمد یار خان نوکیں دنیا ءِ چاپ ءُ دھولاں چہ چٹ جتائیں چاپ ءُ دھولے جنگ لوٹ اِت۔ بے سرنگ۔ بے لے ءُ گٹیں چاپ۔ یک کْوھنگیں چاپے کہ آئی تہ ءَ آئی پادوتی پہ دیم چست بوت انت۔ کہ گوں دنیا ءِ یا کہ گوں زند ءِ المیں چاپ ءَ ایشی زوروکیں پاد ءُ گام مئیل نہ داشت۔ پمیشا خان ءَ زمانگ ءَ چہ دل ءَ بُرتگ۔ بلے زان ئے۔ دُرّا۔ کہ مہناز ءِ روگ پمن چنکس مزنیں درد ءُ ڈکھے۔ چنکس شر بوت۔ کہ اگاں من مہناز ءَ مہ دیستیں ءُ مہنازمن ءَ مہ دیستیں۔ بلے پدا من ءَ مہناز یل دات۔
 ءُ پدا رامین دگہ سگریٹے دھوت دیان بوت۔ ءُ گریہان بوت۔ من نہ زان آں کہ من وتی ءُ مہناز ءِ مہراں چے پیم ءَ بیان بہ کنیں۔ ایشانی تہ ءَ دوریں وشبو ءُ عطرانی بویے ھست۔ ایشانی تہ ءَ نازرکیں دستانی نمایے ھست۔ ءُ ایشانی تہ ءَ بانوری لیوس ءِ یک بلشک ءُ برکش ھست یا کہ ایشانی تہ ءَ سہت ءُ سونانی شلکگ ءِ یک توارے ھست کہ گوشانی تہ ءَ سبک کپت۔ من نہ زان آں۔ بلے من زان آں کہ اے دراھیں عکس یکجاہ بوان منی تہ ءَ حسن ءِ یک پیکرے جوڑ کُرتگ۔ کہ من اے عکس ءُ اے حسن ءَ گْوشت۔ نہ کن آں بلے اے عکس بلکنا چہ مہناز ءِ پیکر ءَ چٹ جتا انت۔ آنکہ مہناز ایشی تہ ءَ ھوار انت۔ بلے اے عکس بلکنا وت ءَ مہناز نہ انت۔ اگاں اے عکس مہناز ءِ نہ انت۔ گُڑا اے کئی عکس انت۔ اے ھنی ئیں دست۔ اے سہت ءُ سونانی شلکگ۔ اے بانوری لیوس۔ اے دوریں وشبو ءُ اے وشبوانی لگوشی۔ نرمی ءُ آبریشمی مارشت چہ کُجا پیداک انت۔ ءُ چون پیداک انت۔ چے اے دراہ منی وتی جند ءِ جوڑ کُرتگیں عکس نہ انت۔ چے مہناز اے عکساں چہ واکب انت۔ مہناز بلکنا اچ ایشاں نا واکب انت۔ چی ءَ کہ مہناز اگاں اے وشبو ءُ رنگ ءَ عکساں بزانتیں گُڑا بلکنا آ گوں زند ءِ المیں چاپ ءِ تہ ءَ منی ھمراہ بوتیں۔ بلے آ من ءَ اِشت ءُ درشُت۔ کہ اے گم ءُ اے پکر ءُ اے ڈکھ منی زند ءِ المیں ڈکھ انت۔ کہ من ایشرا کدی نہ شموش آں۔ کدی نہ شموش آں۔ کہ چون من مہناز ءَ وتی بدن ءُ ارواھ ءِ بہر جوڑ کنگ لوٹ اِت۔ بلے آ اچ من دور بوت۔ ءُ زان ئے۔ دُرّا من پرائی چونیں واب گندگ ءَ اوں۔ کہ من ءَ چہ وتی اے واباں وت تُرس زور اِیت۔ چشکہ من وتی جند ءِ وھم ءُ وسوسگاں جنوک بباں۔
 رامین ءِ ھبرا دراج اتنت۔ بلے دُرّا زانگ ءَ اَت۔ کہ ایش اچ آئی دل ءِ تل ءُ توکاں چہ درآیگ ءَ اتنت۔ کہ آئی ارس راستی ءُ حقیقت ءِ ارس اتنت۔ کہ زند گوں آئی مسکرہ کنان اَت۔ کہ چرئک جنان اَت۔ ءُ رامین چشکہ زند ءِ مولسانی تہ ءَ اڑتگ اَت۔ ءُ چہ وتی بنجاہ ءَ جتا بوتگ اَت۔
 ءُ نوں رامین یک دگہ معجون ءِ پٹے دپ ءَ مان کُرت۔ ءُ وتی چرس ءِ دھوت ءَ بال دیان بوت۔ ءُ دُرّا گوں آئی چاپاں ھوار چاپ جنان بوت۔
 ڈن ءَ برپ رِچگ ءَ اَت۔ ءُ دْرچک ءُ کوہ ءُ ڈگا دراہ برپانی چیر ءَ ساپاروک درا بوت انت۔ چشکہ تہ بہ تہ اسپیتیں بوپانی لیپاں ایر کنگ بہ بیت۔
 پدا آ نان وارت انت۔ ءُ باز نان وارت چشکہ معجون ءُ چرس ءِ نشگ آیانی گژن ءَ دو چند بکنات۔ ءُ نان ءَ پد یک دگہ دورے بنا بوت۔ کہ نوں رامین کوٹی ءِ تہ ءَ راستی چاپ جنان بوت۔ ءُ دُرّا کھندان ءُ چاپ جنان آئرا چاران بوت۔
 ءُ رامین وتی چاپ ءِ لہڑگ ءُ جوش ءِ تہ ءَ کدی کدی اوشتات ءُ لہتیں ھبر دیان پد وپد گریہان ءَ چاپ جنان بوت۔
 ءُ پدا آ ھر دو ڈن ءَ ھویلی ءِ تہ ءَ در کپت انت۔ ءُ برپ ءِ تہ ءَ چاپ جنان بوت۔ کہ تاں دور کچکانی وکگ ءِ توارے ھم گوشانی تہ ءَ نہ یات۔ ءُ اے شپ نیمگ ءَ اگاں کسے آیاں برپ ءِ تہ ءَ چاپ جنان بہ دیستیں تو نہ زان آں چے ھیال پکُرتیں۔ بلے ھر کس وتی بونگ ءِ تہ ءَ بُکھت اَت۔ پمیشا کسے را سما نہ اَت۔ کہ ڈن ءَ چے بوگ ءَ انت۔
 رامین برپانی گلوگاں دُرّا ءَ جنان بوت۔ ءُ دُرّا آئرا برپ جنان بوت۔ کہ تان دیر آ برپانی تہ ءَ لیب کنان بوت انت۔ کہ آیاں وتی بدن ءَ ھچ سردی ءُ گہر ءِ مارشت نہ بوت۔ چشکہ آ برپ ءِ تہ ءَ لیب کنگ ءَ پہ پیدا بوتگ اَت۔ چشکہ امشپی برپ ءِ شپ ءِ تہ ءَ آ یک وارے پدا زندگ بوتگ اَت۔
 ءُ پدا وھدے آ تہ ءَ پُترینت تو آیانی بدن ءِ گرمی ءُ گرمائشت چشکہ در نہ کپتگ اَت۔ چشکہ امشپی آیاں تاں سُہب نشگ ءِ دنیا ءِ تہ ءَ چاپ جنگی اَت۔ کہ معجون ءُ چرس ءِ یک دگہ دورے بنا بوت۔ کہ شازادگ رامین ءِ چمانی برکش گیش بوتگ اَت۔ ءُ آئی بدن گیشتر نازرک ءُ نمادار بوتگ اَت۔ کہ ساری ءَ آ وت یک شازادگ ءُ شتکیں ورنایے اَت۔ کہ نوں معجون ءُ چرس ءِ نشگ ءِ تہ ءَ آ گیشتر وتی بدن ءِ وس ءُ واک ءِ تہ ءَ اَت۔
 ءُ پدا آ وتی دراھیں گد ءُ پچاں درا کُرت۔ ءُ درا ءِ دیم ءَ لوچان لوچ اوشتات ءُ گْوشان بوت۔
 زان ئے۔ دُرّا نوں پمن چی یے پشت کپتگ۔ ءُ پدا وتاں وت آ پسو دیان بوت۔ نوں پمن ھچ چیزے پشت نہ کپتگ۔ من لوچ تئی دیم ءَ اوشتوک اوں۔ اے زند لوچ ءُ لگڑ انت۔ کدرت مردم ءَ اے دنیا ءِ تہ ءَ لوچ پیدا کُرتگ۔ بلے ماں دود ءُ مان ءِ لیوس ءَ آئی گور ءَ داتگ۔ قبیلہ۔ مذہب۔ رسم ءُ دود۔ تُرس۔ سزا ءُ جزا۔ اے دراھیں چیز دو دمان ءِ ھبر انت۔ کہ اسل ءَ بنی آدم لوچ ءُ لگڑ انت۔ آئرا ھچ لیوسے نیست۔ آئی حقیقت ھمیش انت۔ آ لوچ قبر ءِ تہ ءَ روت۔ ماس ءِ لاپ ءِ تہ ءَ آ لوچ انت۔ اے زندگانی مسکرہ ءُ ملنڈ ءُ وشی یے دگہ ھچ چیزے نہ انت۔ کُجا انت۔ تئی میر احمد یار خان۔ کُجا انت۔ منی پِس شازادگ میر حمل۔ کُجا شُت اے بادشاھی۔ چے زند راستی مسکرایے نہ انت۔ منی کمتر ءُ کمزاتیں دوست دُرّا۔ دُرّا اچ تو کمینہ ءُ کم زات دنیا ءِ تہ ءَ کس نہ انت۔ پمیشا کہ تو من ءَ چرس۔ بھنگ ءُ معجون ءِ ورگ ءَ یل دات۔ اگاں تو مہ بوتین ئے۔ گُڑا من اے نشگانی نام ءَ نہ زانت۔ بلے اسل کم ذات ءُ کمینہ توئے۔ بلے دُرّا تئی کم ذاتی ءُ کمینہ گری ءِ تہ ءَ یک شانے ھست کہ خان میر احمد یار خان ءِ بادشاھی ءِ تہ نیست۔ نہ زان آں تو اے ازم ءُ ہنر ءَ چہ کُجا ھیل کُرتگ۔ کہ تو کم زات ئے۔ ھست ئے۔ ءُ تو شان ءُ شرپ ئے۔ ھم دردئے۔ منی ھیال ءَ ترا ھم اے مارشت ھست کہ زند وتی اسلیت ءِ تہ ءَ تہار ءُ سیاہ انت۔ بلے تو ایشرا وتی زبان ءِ سر ءَ نہ آرئے۔ پرچا کہ تو کمینہ ءُ کم زاتے ھست۔ بلے خیر۔
 پدا آ چاپ جنان بوت۔ ءُ دُرّا گریہان بوت۔ ءُ پوھاڑ جنان بوت۔ چشکہ آئرا شازادگ رامینؔ ءِ ھبر بہ تور اِت۔ کہ شازادگ آئرا کمینہ بگْوش اِیت۔
 ءُ پدا دُرّا گْوشان بوت۔
 من آنکہ کمینہ ءُ کم ذاتے آں۔ بلے اچ تو کم۔ چی ءَ کہ تو لوچ منی دیم ءَ اوشتاتگ ءُ وھدے منی لیوس تنے وھدی منی گور ءَ انت۔
 ءُ پدا رامینؔ دُرّا ءِ گُٹ گپت ءُ آئی پُچان در کُرت۔ ءُ پدا آ ھر دو کوٹی ءِ تہ ءَ چاپ جنان بوت انت۔ ءُ گْوشان بوت انت۔ کمینہ تو۔ کمینہ من۔ اے دنیا دراہ کمینہ۔ ءُ پرا آدم بُرت انت۔ تو رامینؔ وتی تہت ءَ نشت کہ نوں آئرا وتی چمانی دیم ءَ اے دنیا گردشت کنان زانگ بوت۔ ءُ آ نوں چٹ نشگ ءِ تہ ءَ اَت۔ آ گوں وتی بللیں زبان ءِ تہ ءَ گْوشان بوت۔
 دُرّا۔ کمینہ۔ کم زات۔ زان ئے۔ کہ اے دنیا ءِ تہ ءَ سے چیز باز اھم انت۔ پمن اھم انت۔ ءُ من زان آں کہ ایشانی متلب چے انت۔ تو پوہ نہ بئے۔ تو نہ زان ئے۔ ایوک ءَ من نہ زان آں کہ اے سَے چیزاں ایوک ءَ ھما کس زانت کہ ھمائی ھون ءِ تہ یک شازادگ ءَ یک اسل ھاندان ءِ ھون تچان بیت۔ کم زات کدی اے جستانی سر ءَ چار ءُ بچار نہ کنت۔ پرچا کہ آ کمینہ ءُ کم ذاتے۔ چشکہ تو۔
 ءُ آ گوں وت ءَ کٹ کٹ کھندان ءَ گلگلگ جنان بوت۔ ءُ پدا گْوشان بوت۔ منی کم ذات ءُ کمینہ ئیں دوست ءُ بِشکُن کہ اے سئیں چیز چے انت۔
اولی چیز رامین وتی دست ءَ بہ وتی شرم ءُ ننگ ءِ نیمگ ءَ اشارگ کنان گْوشت۔ بزاں اولی چیز ایش انت۔ کہ اچ ایشی دراھیں دنیا پیداک انت۔ بلے ایش بنی آدم ءِ اگاں دوست انت۔ گُڑا ایشی دژمن ھم ھست ھمے نپس۔ کہ دنیا ءِ دراھیں ویل ءُ جنجال اچ ایشی پیداک انت۔ ءُ منی ھیال ءَ ایش دنیا ءِ مزن ءُ مستریں دژمن انت۔ اولی دژمن۔ ءُ پدا آ دُرّا ءِ نیمگ ءَ اشارگ کنان گْوشت۔
 ءُ کمینہ بشکن۔ دومی مرگ انت۔ مرگ مرگ مرگ مرگ۔ فنا بوگ ءِ تُرس۔ زیان بوگ ءِ تُرس۔ مرگ ءِ تُرس کہ گوں نپس ءَ ھوار انت۔ ھر چنت کہ تو چہ نپس ءِ آسراتیاں پائدگ چست کن ئے۔ ھمنکس مرگ ءِ تُرس تئی پُشت ءَ تچان بیت۔ یا کہ گوں نپس ءُ مرگ ءِ تُرس مان انت۔ کہ ایش چہ وت ءَ جتا نہ انت۔
 ءُ سیمی گنوکی ءِ تُرس انت۔ ھر مردم کہ نپس ءَ زانت۔ یا کہ نپس ءِ بے راہ روی ءَ چہ واکب انت۔ آ چہ مرگ ءَ ءُ چہ گنوکی ءِ تُرس ءَ واکب ءُ سرپد انت۔ کہ ھر بے راہ رئوکیں مردم کہ وتی نپس ءَ چہ لذت ءُ تھام زور اِیت۔ آئرا مرگ ءِ تُرس ءُ وتی گنوک بوگ ءِ تُرس الم ءَ گون بیت۔ کہ منی ھیال ءَ نپس۔ مرگ ءُ گنوکی ءِ تُرس اے دنیا ءِ چہ کُلاں مستریں چیز انت۔ کہ ھر کس ایشاں چہ گْوست گُڑا آ چو بزاں ھدا ءَ سر بوت۔ ھدا ھما مارشت انت۔ کہ ایشی تہ ءَ ھمے ھر سے ئیں وسوسگ ءُ وھماں یک دلجمی یے رس اِیت۔ کہ بگیر چرے مارشت ءَ بنی آدم چہ وتی بنجاہ ءَ جتا بیت۔ ءُ پرائی ھچ چیزے پشت نہ کپ اِیت۔ پمیشا کمینہ۔ کم ذات۔ من زند ءِ المیں چاپ ءِ تہ ءَ ھدا ءَ سر بوگ لوٹ آں تانکہ منی نپس ءِ بے راہ روی۔ منی گنوکی ءِ مارشت ءُ منی مرگ ءِ تُرس اچ من جتا بہ بیت۔ ءُ مہناز ءَ ھبر نہ انت۔ آ من ءَ چے زانت۔ ءُ من ءَ چے پوہ بیت۔ آ ھچ نہ زانت۔ آئی ءَ ھیال ءَ من ھچ نہ زان آں بلے من اے سئیں چیزاں زان آں چی ءَ کہ من ایشاں وتی ذات ءِ تہ ءَ تجربگ کُرتگ۔ ءُ دیستگ کہ مرگ۔ نپس۔ ءُ گنوکی چوں گوں یک دومی ءَ بندوک انت۔ ءُ ھر مزنیں مردم ءَ اگاں اے سئیں چیزانی مارشت نیست گُڑا آ تئی پیم ءَ یک کمینہ ءُ کم ذاتے۔ اے سئیں چیزچہ لیونارڈو ڈائونچی ءَ بگر تانکہ ارسطو۔ افلاطون ءُ سقراط ءُ بدھا ءُ پیگامبر دراھینانی تہ ءَ بوتگ۔ پرچا کہ زند ءِ زانوک کم ذات ءُ کمینہ مردم بوت نہ کن انت۔ ایوک ھما کہ اسل شازادگ انت۔ زند ءِ شازادگ گُڑا ھمے کس چہ زند ءِ المیں واھگاں واکب بیت۔
 ءُ پدا دُرّا گریہان بوت۔ ءُ رامین گریہان ءُ پڑان بوت۔ ءُ پدا سار ءُ بے سار آ لوچ واب کپت انت۔ ءُ وھدے ڈن ءَ برپ کپان بوت۔
دومی سُہب ءَ برپ اوشتاتگ اَت۔ بلے اِنکس برپ کپتگ اَت۔ کہ مہلوک وتی بان ءُ کوٹیانی سر ءِ برپاں ساف کنان یا کہ وتی راہ ءُ گْوزاں برپاپ دور کنگ ءِ تہ ءَ مشکول اَت۔ ءُ کسان ءُ گْونڈیں زہگانی جگا جگا ءُ کوکار اَت۔ کہ آ برپانی تہ ءَ گوازی ءُ لیب کنان اَت۔
 دیر ءَ داروگہ دُرّاؔ ءِ چم پچ بوت انت۔ تو آ وت ءَ را ءُ رامین ءَ لوچ وسپوک دیست تو زوت زوت وتی پُچاں گور ءَ کُرت۔ ءُ رامین ءَ پاد کُرت۔ کہ آ ھم وتی پُچاں گور ءَ کنان بوت۔
 آنکہ نیم روچ درا بوتگ اَت۔ ءُ اے ھر دوئیں مرد تاں نیم روچ ءَ واب کپتگ اَت۔ کہ گْوستگیں شپ ءِ نشگ تنے وھدی آیانی چمانی سر ءَ چاپ جنان اَت۔
 داروگہ دُرّاؔدروازگ ءَ پچ کُرت۔ تو جمبر نوک ءُ کْوھن بوان اَت۔ چشکہ دسمبرماہ ءِ اے برپ تاں شام ءُ دیگر ءَ پدا بنا بوت۔
 آ ءُ رامین چاہ وارت انت۔
 ءُ پدا رامین چہ داروگہ ءِ بان ءَ در کپان شاھی ماھل ءِ دراجی ءَ دیوال ءِ بُن ءَ برپانی تہ ءَ روٹکی نیمگ ءَ پہ وتی لوگ ءَ رادگ بوت۔ کہ ساری ءَ جاندمی نیمگ ءَ دیوال ءِ بُن ءَ آئرا مزنیں کشکے روگی اَت۔ ءُ پدا پہ وتی لوگ ءَ تاپ کنگی اَت۔ کہ برپاں لگت دیاں آئرا بُرٹ بُرٹ وتی پادانی چیر ءَ برپانی لگت مال کنگ ءِ تہ ءَ یک آرام ءُ آسودگی ءِ مارشتے بوان اَت۔ بلے آئی دماغ ءِ تہ ءَ گْوستگیں نشگ ءِ ھمار تنے وھدی برجاہ ءُ سلامت اَت۔ کہ آ وتی گْوستگیں شپ ءِ سیاہ تہاریاں گوں وتی زند ءِ دراھیں سیاہ تہاریاں چہ دل ءَ برگ لوٹ اِت۔ ءُ یک نارمل ءُ دراہ ءُ جوڑیں مردمے جوڑ بوگ لوٹ اِت۔ بلے چشکہ آئی وتی ھاک ءِ تہ ءَ یک ھنچشیں وڑے اھتگ اَت۔ کہ آئی دل ءَ بُرز آھگ ءَ ابید وتی ھاک ءُ ھون ءِ ھمے چوٹ ءُ وڑ ءَ دور کُرت نہ کُرت۔ چشکہ اے وڑ ءُ اے چوٹ گوں آئی چہ آئی کسانی ءَ لچ اِتگ اَت۔ کہ گوں آئی وتی مرگ ءُ مرگ ءِ یک ناگت ءَ ناگمانیں تُرس لرزے مان اھتگ اَت۔ کہ آ اے تُرس ءَ چہ بندات ءَ مارشت کنان اَت۔ بلے آ ایشی ءِ ذکر ءُ بیان ءَ گوں کسی ءَ کُرت نہ کُرت۔
 ءُ ھر چنت کہ آ اچ ایشی در کپگ لوٹ اِت۔ گُڑا ھمنکس گیش آ ھمے مین ءِ تہ ءَ بُدّ وران بوت۔ کہ رامین وھدے کراچی ءِ وتی انگریزی اسکول ءَ وانگ ءَ اَت۔ گُڑا آئرا وتی جند ءِ مرگ ءِ سکیں مارشتے چشکہ گور اھتگ اَت۔ کہ آ اچ ایشی درآیگ ءِ مُدام جُہد کنان بوتگ اَت۔ کہ ایوک ءَ آئی نفسی واھگانی ھیال آئرا وش داشتگ اَت۔ یا کہ وش کُرتگ اَت۔ بلے وتی نپسی واھگانی ھروار ءِ پدّر کنگ ءَ پد آئی ءَ وتی جند ءِ عکس تہار تہار نظر اھتگ اَت۔ چشکہ آ چہ وتی جند ءِ عکس ءُ بُنجاہ ءَ چہ دور کپان بہ بیت۔ ءُ آ ھیال کنان بوتگ اَت۔ کہ آخرآ کُجا روگ ءَ اَت۔ بلے آ وتی نپس ءِ وسوسگ ءُ واھمانی تہ ءَ اِنکس بڈ شُتگ اَت۔ کہ نوں آ اچ ایشی در کپگ ءَ ابید اچ ایشی در کپت نہ کُرت۔ پمیشا آئرا مہرانی تئوش ءُ تپد کدی مارشت نہ بوتگ اَت۔ کہ مہر ءُ دوستی چی یے۔ دومی ءِ نزینک بوگ ءِ متلب چے بوت کنت۔ دومی ءَ مہر دَیگ ءُ چہ دومی ءَ مہرگرگ ءِ متلب چے اَت۔ اے دراہ چشکہ رامین ءِ شعور۔ زانت ءُ زانشت ءِ بہر نہ اتنت۔ یا کہ بہرالم ءَ اتنت۔ بلے نوں آیانی تہ ءَ یک پیڑ۔ یک گرہن ءُ یک تابے اھتگ اَت۔ کہ اے گرہن ءُ اے تاب ءَ نوں ھدا اچ آئی دور کُرت۔ کُرت۔
 پمیشا آئی انتہا درجگ ءِ۔ جہل ھیالی۔ ءُ انتہا درجگ ءِ بُرز ھیالی ءِ مارشت یک پیم ءَ کارکنگ ءَ اتنت۔ کہ کدی آ چٹ جہلیں درجگے ءَ رست ءُ کدی آ وت ءَ را دنیا ءِ مزن ءُ مستریں مردمے ھیال کنان بوت۔
 گوں آئی ھمے وھمگ ءُ وسوسگانی تہ ءَ آئی تاں بازیں روچاں تُرسے ماں دل ءَ مان اھتگ اَت۔ کہ آ گنوک مہ بیت۔ آ باز وھداں وت ءَ را راستی گنوکے ھیال کنان بوت۔ چشکہ زندگانی ءِ دراھیں عقلی ئیں قوت آئی دماغ ءِ پُشت ءَ سک ءُ سنگ بوتگ اَت۔ کہ ایوک ءَ یک گنوکی ءِ اود ءَ سرزوران آئی زند ءِ دراھیں وشیاں زیان کنان اَت۔ کہ ایشی علاج ءَ آ ھمے در کُرتگ اَت۔ کہ آ زند ءَ یک مسکرا ءُ یک ملنڈے ھیال کنان بوتگ اَت۔ چشکہ زند ءَ اچ مزن ءُ مستریں راھبندے نہ اَت۔ بگیر اچ ایشی کہ آ زند ءِ دراھیں ادب ءُ اخلاق ءِ راہ ءُ کشک ءَ جتا وتی زند ءِ یک دگہ پکر ءُ فلسفہ یے بہ ٹائینت۔
 گوں دُرّا آئی پجاروکی ءُ نند ءُ نیاد ءَ پد آ نشگ ءَ عادی بوتگ اَت۔ تانکہ وتی ذات ءِ سیاہ تہاریں نکتہ ءُ ٹکاں دور بہ کنت۔ کہ اچ ایشی آئرا یک وھدی دلجمی یے رست بلے وھدے آئی دلجمی کٹّ اِت۔ تو آ پدا وت ءَ را بے وار ءُ بے راہ ءُ کشک ھیال کنان بوت۔ کہ دراھیں زند ءِ آئرا تچکاں تچک یک مزن ءُ مستریں گرانباری یے زانگ بوت۔ کہ زند پرائی یک عذابے جوڑ بوتگ اَت۔
 ءُ پدا آ باز ونتگ اَت۔ ءُ بازیں ھبراں زانت ءُ دنیا ءِ دراھیں پکر ءُ فلسفہ ءَ چہ واکب اَت۔ کہ اگاں آئی ھاک ءُ ھون ءِ ھمے پیدائشی تُرس مہ بوتین انت۔ گُڑا بلکنا آ مزنیں شائرے۔ شاہ نویسے ءُ ازمکارے بوتیں۔ بلے آ چشکہ چہ وتی بُن ءُ بُنجاہ ءَ دور بوگ ءَ اَت۔
 داروگہ دُرّاؔ ءِ نند ءُ نیاد آئی زند ءِ چشکہ گُڈّی ئیں گرہن اَت۔ کہ بگیر چہ دُرّا ءَ بگیر چہ چرس ءُ معجون ءُ بھنگانی کشگ ءَ آ چشکہ زندگ بوت نہ کُرت۔ ءُ وھدیکہ آ گپ جنان بوت۔ تو کسے گمان نہ بوت۔ کہ اے شازادگیں ورنا زند ءِ بارو ءَ چنکس زانت۔
 مہناز ءُ نیکہ۔ آئی ماس ءُ نیکہ آئی براس آئرا زانت کُرتاں کہ آ چے پیمیں مردمے اَت۔ بلکنا بامن ؔ آئی براس گوں سردار نوروز خان ءِ لشکر ءَ کوھانی تہ ءَ جنگ کنان اَت۔ آئرا زانت ءُ پوہ بوت۔ بلے بامن ؔ نوں اچ آئی باز دور اَت۔ ءُ پِس سلاہ دور داتگ اَت۔ ءُ سرکار ءِ کئیز ءُ زندان ءِ تہ ءَ بندی اَت۔ گُڑا رامین ءَ کئے بزانتیں۔
 ھما نیمروچ ءَ برپانی تہ ءَ تیلانک وران آ وتی لوگ ءَ سر بوت۔ تو آئی ماس بی بی ھانی کہ پرائی سک پریشان اَت۔ یعنے پرائی بے اولادی ءَ پرائی بے جنینی ءَ۔ کہ مہناز تنے وھدی وتی پِس ءِ لوگ ءَ کیچ ءُ مکران ءُ گوادر اَت۔ ءُ آیانی درنیام ءَ چہ یک دومی ءَ دوری ھانی ءِ دل ءَ یک مزنیں بار ءُ گرانی یے اَت۔ اے دراھیں چیز ھانی ءِ دل ءُ ارواھ ءِ چٹ ءُ ریشیں چٹ اتنت۔ کہ نوں ریم جنان اتنت۔ کہ وتی مرد شازادگ حمل ءِ گرپتاری ءَ پد نوں اے دراھیں ریم جتیں ٹپّ۔ گچلیں ٹپ اتنت۔ کہ برائی دل ءَ ایر اتنت۔ کہ بی بی ھانی ایوک ءَ سید کلاگی ءِ مدت ءُ کُمک ءَ دم ءُ دھوتاں زندگ اَت۔ کہ نوں پرائی چشکہ دگہ ھچ چیزے پشت نہ کپتگ اَت۔
 ھما روچی گس ءِ پُترگ ءَ گوں آ وتی ورنا ءُ زیبائیں بچ رامین ءِ پُری ئیں دیم ءَ چار اِت۔ مزن بوئوکیں ریش ءَ دیست ءُ کوس ءُ پولنگی ئیں پُچاں دیست تو آئرا گوں وتی ارساں جست کنان بوت۔
 منی شنکو تو کُجا ئے۔ چے اے زندے کہ تو ھمروچ گوں داروگہ دُرّاؔ ءَ سر ءُ چیرئے۔ نیکہ تئی نان۔ نیکہ تئی نپاد۔ نیکہ تئی سبارگ ءُ نیاری ءُ نیکہ نندگ ءُ پاد آیگ زانگ بیت۔ کہ تو چے پیم ءَ وتی زند ءَ گْوازینگ ءَ ئے۔ منی شنکو۔ تو نہ زان ئے۔ کہ مئے خاندان ءُ کہول ءِ سر ءَ چے چے مشکلات ءُ گرانی اھتگ۔ تئی پِس گرپتار۔ چہ کُلاں مزنیں ھبر ایش کہ مئے سر ءِ ساھگ۔ خان میر احمد یار خان بندی ءُ زندان۔ ءُ تئی براس بامنؔ کوہ ءَ دربہ در کہ من پرے ندْر بباں۔ شپ ءُ ھر شپ منی وابانی تہ ءَ کئیت۔ ھوری کیچ ءُ مکران ءَ نشتگ ءُ ھداداد وتی وانگ ءِ تہ ءَ گٹ انت۔ ءُ شپ ءَ ماہین۔ منی مولد منی کشک ءَ وسپ اِیت۔ چے اے زندے۔ چے مئے اے زند ھنچش بربات ءُ آماچ مان اِیت۔ نہ زان آں۔
ھانی وتی ارساں پہک کنان بوت۔
وتی زمستان ءِ کسانیں کوٹی ءِ آچ ءِ بُن ءَ نندوک رامین وتی ماس ءِ گپّاں گوشداران اَت۔ نہ زانت کہ چے بگْوش اِیت۔ آ زند ءَ مُدام وتی ڈول ءَ مارشت کنگ ءِ واھگ ءُ اُمیت ءَ داشتگ اَت۔ بلے زان آں کہ کسان عمری ءِ تہ ءَ آئی زند ءَ گوں باز مزاھمت کنگ بوتگ اَت۔ ءُ ھمے سبب ءَ آ زند ءِ بارو ءَ چہ یک سرجمیں ءُ آزاتیں پکری ءَ چہ وت ءَ را زبہر ھیال کنان بوت۔
 ءُ آ وتی ماس ءِ گپّاں زانت۔ بلکنا اچ آیاں گیشتر زانت۔ بلے آ گْوشت۔ نہ کُرت۔ ھبر دات نہ کُرت۔ آ ایوک ءَ چاپ جنگ لوٹ اِت۔ ایوک ءَ زند ءِ گم ءُ پکرانی سر ءَ لیوا کنگ لوٹ اِت۔ چی ءَ کہ چہ وتی جند ءِ زند ءِ نامرادی۔ کم نسیبی۔ بے زانتی ءُ نا واکبی ءَ پد آ زند ءَ چہ لس مردماں گیشتر زانت ءُ پوہ بوت۔ کہ اے زانت ءُ سرپدی چہ لس مردم ءِ زانت ءُ سرپدی ءَ چٹ جتا اَت۔
 لس مردم ورگ ءُ وسپگ ءَ زند ھیال کُرت۔ آیانی ھدا۔ مذہب۔ مرگ ءُ زند۔ رسم ءُ دودانی یک کشتگیں کشک ءُ راھے اَت۔ کہ آ ھمے کشک ءُ راھانی سر ءَ روان وارت انت۔ ءُ وپت انت۔ ءُ پدا یک روچے مُرت انت۔
 بلے رامین۔ زند ءَ چہ ساری ئیں کشتگ ءُ ٹاھینتگیں کشکاں چہ جتا ھیال کنگ لوٹ اِت۔ ءُ ھما پیم ءَ آیانی تہ ءَ زندگ بوگ لوٹ اِت۔ کہ آئی ھیال ءَ آئی راج ءُ چاگرد تنے وھدی زند ءَ یک میکانکی ڈولے چاران بوتگ اَت۔ کہ بُرز ءَ ھدا انت۔ جہل بنی آدم انت۔ مرد جنگ ءُ دعوایے کنان وتی زند ءَ گوازین اِیت۔ طاقت ءُ زور ءِ راج اَت۔ ھر کسی زور ھمائی ءِ فسلفہ ءِ سر ءَ مردم روان اتنت۔ بلے رامین ءِ چہ وتی زانت ءَ برے آسر ءَ سر بوتگ اَت۔ کہ زند ءِ یک دگہ راہ ءُ کشکے اَت۔ آنکہ آ نہ زانت کہ اے کشک ءَ چے پیم ءَ مکمل کُرت۔ کنت۔ بگیر اچ ھمیشی کہ زند یک چاپ ءُ یک لیوایے اَت۔ ءُ آ چاپ ءِ تہ ءَ وت ءَ را پدّر کنگ لوٹ اِت۔ چو رومی ءُ شمس تبریزی ءَ۔
 آ وتی ماس ءِ ھبراں پہ دلجمی گوشداران بوت۔ ءُ ھچ نہ گْوشت۔ پدا آئی ماس گْوشان بوت۔
 بچار من میر مُراد جان ءِ دیم ءَ چنکس ملامت اوں۔ ھر یک گہارے ءَ وتی مزنیں براس ءَ دروہ دَیگ چے برداشت بوت کنت۔ من زان آن کہ ملامت من اوں۔ کہ تئی سانگ ءُ آروس ءَ اد ءَ کُرت۔ مہناز منی جنک انت۔ بلے مہناز ارس جنان اچ اداں درشُت۔ زان ئے۔ وھدے من کیچ ءُ مکران ءَ شُت اوں۔ گُڑا من ءَ چم نہ اَت۔ کہ من وتی براس ءِ چماں چار اِت۔ بہ کن آں۔ دُربی بی ءِ سوکو ءُ کست ءُ کینگاں پُھریں ھبر تنے وھدی منی دل ءَ سیاھیں ایرجتیں داگ انت۔ منی شنکو۔ چے کسے وتی نازرک۔ گْونڈ ءُ کسانیں جنک ءَ اے پیم ءَ خوار کنت۔ چے شمئے جتائی ءِ گپ شریں ھبرے۔ تو داروگہ دُرّاؔ ءِ نشگ ءُ چرسانی تہ ءَ نہ زان ئے۔ مہلوک چے گْوشگ ءَ انت۔ ھر کس من ءَ ڈولے نہ ڈولی ءَ جست کنان انت۔ کہ مہناز چے خیر انت۔ کہ وتی پِس ءِ لوگ ءَ نشتگ۔ رامین۔ شنکو۔ منی ساہ۔ اے دراھیں ھبر داگ انت۔ کہ منی دل ءَ ایر انت۔
 ءُ رامین وتی گلوبند ءَ وتی گٹ ءَ مان کنان آئی بُناں یلہ دات ءُ وتی ماس ءَ چاران گْوشت۔
 من مہناز ءَ تنک نہ کُرتگ۔ منی ماتو۔
 گُڑا پرچے اچ تو زار بوت۔ ھانی۔ آئی ماس جست کُرت
 بلکنا من آئرا دوست نہ اوں۔ بلکنا آ من ءَ دوست نہ دار اِیت۔
 ءُ ھانی وتی دست ءَ دپ ءَ ایر کنان بوت۔ چشکہ چہ رامین ءِ ھبر ءَ آئی ٹیلگ دربکپ انت۔ ءُ گْوشان بوت۔
 اے ڈول مہ گْوش۔ منی شنکو۔ پہ یک ھاندان ءُ یک مردے ءَ اے وشیں ھبرے نہ انت۔ کہ آ وتی جنین ءِ بارو ءَ اے ڈول بگْوش اِیت۔ چے مہناز ءَ اچ تو گیش شریں مردے دست کپ اِیت۔ چے مہناز ءَ چشیں دلے ھست کہ آ چش بگْوش اِیت۔ من ءَ باور نہ یات۔ شنکو۔
 بلے من مہناز ءَ لوٹ آں۔ مہناز منی جنین بہ بیت۔ رامین پہ رضائی گْوشان بوت۔ ءُ آئی ماس جست کُرت۔
 گُڑا شمئے درنیام ءَ چے چیزے ھست کہ شُمارا اِنکس دور کُرتگ۔
 من وت نہ زان آں۔
 ءُ ھانی ءَ چشکہ ھبرے یات بئیت۔ گْوشت۔ گُڑا شمئے درنیام ءَ کسے شُمارا سیائیں جادویے کُرتگ۔
 من ءَ سہر ءُ جادو ءِ سر ءَ سکھت ءُ یکین نیست۔
 بلے شنکو اے سہر ءُ جادویے نہ انت۔ گُڑا چے انت۔ کہ مہناز ءَ لوٹ ئے۔ مہناز ترا لوٹ اِیت۔ گُڑا شمئے درنیام ءَ اے زہرگ ءُ غسہ پرچے۔ ھانی ھدوناک بوت۔ کہ چہ رامین ءَ بزانت ءُ اچ آئی دپ ءَ بشکنت۔ کہ آخرآیانی درنیام ءَ اے دوری ءَ کئے مان کُرتگ۔
 بلکنا اے منی ملامتی انت۔
 چے ملامتی۔
 من گوں آئی سرزیاتی ئیں چیر کُرتگ۔ یا کہ من وت نہ زانتگ کہ من ءَ گوں آئی چے کنگی اَت۔
 چے متلب۔ آئی ماس جست کُرت۔ ءُ بچ پسو دات۔
 ھمیش کہ من آئی بُن ءَ روگ ءَ چہ تُرس اِت۔
 پرچے۔ آئی ماس جست کُرت۔
 چشکہ مہناز منی دیم ءَ یک جِنّ ءُ جناسے بہ بیت۔
 ھمیش انت۔ سہر ءُ جادو۔
 بلے ایش منی وتی جند ءِ جناس ءُ بدن ءِ کمزوری گْوشت۔ باں۔
 رامین وت ءَ را ملامت کنان بوت۔ بلے آئی ماس ءَ باور نہ یات ءُ آ دیمتر ءَ گْوشان بوت۔
 من پر تو دمے گپتگ۔ تو ھدا بہ کنت۔ زور شر بئے۔
رامین وتی ماس ءَ چاران بشکھندگ بوت ءُ گْوشت۔
 منی ماتو۔ تو بنی آدم ءِ ذات ءِ پُرپیچدگیاں نہ زان ئے۔ یک مردے وتی دل ءُ زرد ءِ تہ ءَ چنکس مزنیں رازے
 ءُ پدا آئی ماس آہ سڑدے کش اِت۔ ءُ رامین چہ وتی ماس جست کُرت۔
 اماں تو بگْوش۔ من چے بکن آں۔
 من گْوش آں کہ تو مہناز ءِ کِرّ ءَ برو۔ تو میر مُراد جان ءِ لوگ ءَ برو۔ تو ھموداں بہ بو۔ بلکنا تو ءُ مہناز وت ءَ را یک دومی ءَ بزان اِت۔ سرپد بہ بئت۔ منی سلہ ھمیش انت۔ ءُ شنکو تو اگاں اے ڈول کُرت۔ گُڑا چو بزاں کہ تو وتی ماس ءِ دل ءَ مارمے ایر کُرت۔
 ءُ رامین بشکھندگ بوت۔
 منی اماں۔ منی ماتو۔ من ھر چیز کُرت۔ کنیں بلے من تئی دل ءَ پروشگ نہ لوٹ آں۔ من زاناں کہ مئے روچ چنکس سیاہ تہاریں روچ انت۔ من تئی دل ءَ ھراب نہ کنیں۔ تو گْوشتگ کہ من کیچ ءَ بروآں۔ گُڑا من روآں۔ من لوٹ آں کہ مہناز منی جنین بہ بیت۔ چی ءَ من ءَ مارے وارتگ کہ من وتی جنین ءَ یلہ بہ دیاں۔
 رامین اولی وار وتی تہ ءَ دگہ پیمیں بدل سدلے آورت چشکہ اے بدلی سدلی ساری ءَ آئی ھاک ءُ ھون ءِ بہرے نہ اَت۔ کہ آ ایشراپہ وتی ارادگ ءُ سکھت ءُ سکین ءِ سبب ءَ وتی دل ءِ تہ ءَ آورتگ اَت۔ کہ رامین ءِ تہ ءَ ارادگ چشکہ آئی سیاہ تہاریں لہڑگ ءُ جذبگانی مُرتگ اَت۔ یا کہ نہ اَت۔ کہ آ ایوک ءَ وتی لہڑگانی زور ءَ زندگ اَت۔ بلے اولی وار آئی تہ ءَ اے مارشت ودی بوتگ اَت۔ کہ مردم ءِ تہ ءَ یک ارادگے ھم ھست اَت۔ ءُ اے ارادگ مُدام وتی جند ءَ لوٹ اِت۔ چشکہ شوپنہار گْوشان اَت۔ کہ اے زند ءِ تہ ءَ ارادگ ءَ بُرز ءَ چہ ارادگ ءَ دراہ ساڑی نہ اتنت۔ کہ اے دنیا یک ارادگ ءُ یک کٗور ءُ زُبنیں ارادگ ءِ چٹّ ءَ بندوک اَت۔ کہ اے ارادگ چہ وت ءَ بگیر دگہ کئے ءَ را لوٹ اِیت۔ کس نہ زانت۔ ایوک ارادگ ساڑی اَت۔
 مروچی باندا آ گوادر ءَ انت۔ من ءَ ھم گوں وت بہ بر گوں تانکہ من وتی براس ءُ مہناز ءَ بہ گندآں ءُ منی ھوش ھم چپ بیت۔ کہ اد ءَ نوں اے بنگلہ ءُ ماڑی پہ منی ورگ ءَ کاینت۔ نوں شاھی ماھل ویران یک دمبے جوڑ بوتگ۔ من روآں گوادر ءِ تیاب ءَ لہتیں روچ بگْوازین آں۔ تانکہ من ءَ آرام ءُ دلجمی یے دست بہ کپ اِیت۔
 رامین وتی ماس ءَ وش ءُ وشال دیست تو آئی ارادگ ھم سوگہ بوان بوت انت۔ ءُ پدا آ گوادر روگ ءِ تیاری کنان بوت انت۔
رامین اے رندی چہ کراچی ءَ گوادر درشُت۔ ءُ چہ کراچی ءَ آپی ئیں یک کسانیں جہازاسٹیمر ءِ تہ ءَ وت ءَ را گوادر پُجارینت کہ ایش پرائی یک نوکیں سرگْوستے اَت۔
 ساری ءَ آ پسنی رست ءُ چہ پسنی ءِ بندر ءَ آ گوادر لانچی ءِ تہ ءَ وار بوت۔ کہ گوادر نوک نوک چہ سلطنت اومان ءَ پچ گرگ بوتگ اَت۔ ءُ بلوچستان ڈیھ ءِ تہ ءَ ھوار کنگ بوتگ اَت۔ کہ تنے وھدی اد ءَ اسٹیمر روان دَیگ نہ بوتگ اَت۔ کہ مائی گیر وتی کسان کسانیں یکدار ءُ لانچانی تہ ءَ سفر کُرت انت۔ ءُ گوادر ءِ گوں بلوچستان ءَ ھوار کپگ وت پہ رامین یک نوکیں چیزے اَت۔ کہ آ گوادر ءَ الم گندگ لوٹ اِت۔ چی ءَ کہ خان میراحمد یار احمد خان وتی گپانی تہ ءَ مُدام گوادر ءِ بارو ءَ گپ جت۔ گُڑا بگیر چہ گوادرآ بلوچستان ءَ ناپیلوئیں چیزے ھیال کُرت۔ کہ گوادر ءِ پچیں تیاب تیاب ءِ نیلبوئیں زِر۔ گوادر ءِ ریک ءُ میدان ءُ گوادر ءِ گواتانی سرگوشی چشکہ دنیا ءِ تہ ءَ دگہ ھچ جاھے نہ اَت۔ کہ اگاں گوادر نہ اَت۔ گُڑا بلوچستان نہ اَت۔ ءُ اگاں بلوچستان نہ اَت۔ گُڑا گوادر نہ اَت۔ کہ اے ھر دوئیں چیز چشکہ پہ یک دومی ءَ لازم ءُ ملزوم اتنت۔
 خان میر احمد یار خان ءِ اے گپانی اِشکنگ ءَ پد پہ آئی چشکہ گوادر روگ المی اَت۔ ءُ چہ وتی ناکو میر مُراد جان ءِ اد ءَ گوں وتی کہول ءُ خاندان ءَ وتاک بوگ ءَ رند نوں پہ رامین ءَ گوادر یک دگہ کششے داشت۔ ءُ چہ مہناز ءَ اِنکس ماہ دور بوگ ءَ رند آئی مہناز ءِ کشک ءُ کنک ءَ بوگ یک دگہ کششے جوڑ بوتگ اَت۔ کہ آ ھر سورت ءُ ھر دروشم ءَ گوادر ءَ روگی اَت۔
 ءُ اے ھشت ءُ دہ روچانی راہ ءِ تہ ءَ آ مُدام وتی ءُ مہناز ءِ تعلقداریانی سر ءَ چار ءُ بچار کنان بوت۔ چشکہ آئی زند ءِ مزنیں ویل ءُ جنجال ھمیش بہ بیت۔ چشکہ آ اے دنیا ءِ تہ ءَ پیدا پمیشا بوتگ اَت۔ کہ آ وتی مہناز ءِ مردی ءُ جنینی ءِ نزینکی ءُ سیادی ءَ چہ بندات ءَ بزانت ءُ پوہ بہ بیت۔ کہ آئرا اے بندات چہ اگاں یک نیمگے ءَ گوں مرگ ءَ دچار کُرتگ اَت۔ گُڑا دومی آئی زندگانی ءِ وشیں مارشتانی ھیال ھم چہ مہناز ءِ وجہ ءُ سبب ءَ اتنت۔ کہ اگاں مہناز پرائی مرگ اَت۔ گُڑا دومی نیمگ ءَ اے دراھیں وشبو ءُ رنگ ءُ پُھل ءُ لاڈوانی سرچمگ مہناز اَت۔ کہ بگیر چہ مہناز آ ھچ چیزے نہ اَت۔ یا کہ آ ھچ چیزے بوت نہ کُرت۔
 ءُ آ وتی گوادر ءِ سفر ءِ تہ ءَ ھیال کنان بوت۔ کہ آخر آ چے چیزے اَت۔ کہ آئی ءُ مہناز ءِ درنیام ءَ یک دیوالے جوڑ بوتگ اَت۔ کہ وتی دراھیں واھگ ءُ لوٹاں ابید آ چہ مہناز ءَ نزینک بوت نہ کُرت۔
 چے آئی سر ءَ راستی یک سہر ءُ جادویے کشگ بوتگ اَت۔ کہ آ چہ مہناز نزینک بوت نہ کُرت۔
 چے آئی سر ءَ آزمان ءِ استالانی یک اثر ءُ یک ساھگے کپتگ اَت۔ کہ آ چہ مہناز ءَ دور اَت۔ آنکہ آ مہناز ءَ پہ دل لوٹ اِت۔ یا کہ مہناز ءَ نہ لوٹ اِت۔ بلکنا دگہ کسے آئی چمانی تہ ءَ اَت۔ کہ آئی عکس ءِ تہ ءَ آ مہناز ءَ چار اِت۔
 مہناز ءَ اے عکس ءِ تہ ءَ زمین ءُ آزمان ءِ پرک ھست اَت۔ کہ اے عکس ءِ تہ ءَ یک وتی کششے اَت۔ چشکہ مہناز ءِ تہ ءَ نہ اَت۔ یا چشکہ وتی جند ءِ جوڑ کُرتگیں ھما عکس ءَ چہ مہناز ءَ گیشتر زیبا ءُ پرکشش ھیال کُرت۔ کہ ھبر ءَ چہ ھر نیمگ ءَ بچار اِتیں ءُ بہ گپتیں گُڑا آئرا ھنچش تور اِت۔ چشکہ یک وڑے آئی ءُ مہناز ءِ درنیام ءَ ھست اَت۔ کہ اے وڑ ءُ اے تاب ءَ نیکہ آ وت زانت ءُ نیکہ مہناز پوہ بوت۔ ایوک ءَ بلکنا ھدازانت کہ آخر آئی ءُ مہناز ءِ درنیام ءَ اِنکس نزینکی ءَ ابید اِنکس دور پرچے ھست اَت۔ یا کہ اِنکس دوری ءَ ابید اِنکس نزینکی پرچے ھست اَت۔ آ مہناز ءَ مہر ھم کُرت۔ ءُ آئرا چہ مہناز ءَ بد ھم اھت۔ کہ دمانی تہ ءَ کست ءُ کینگ ءُ دمانی تہ ءَ مھبت۔ ءُ آ زانت کہ اے دوئیں چیز یک دل ءِ تہ ءَ بوت نہ کُرت انت۔
 اگاں آئی دل ءِ تہ ءَ پہ مہناز دمانی تہ ءَ مہر اَت۔ ءُ دمانی تہ ءَ کست گُڑا چے مہناز ءِ دل ءِ تہ ءَ ھمے ھر دوئیں قوت ساڑی نہ اتنت۔ چے آ مہناز ءِ دل ءَ کدی پُترتگ اَت۔ ءُ زانگ ءِ جُہد ءُ کوشست کُرتگ اَت۔ کہ اود ءَ چے اَت۔ ءُ اد ءَ چے اَت۔
 وتی ءُ مہناز ءِ دراھیں تعلقداریانی سر ءَ پکر جنان رامین نہ زانت کہ آخر آ وتی زند ءِ اے المیں ویل ءَ چہ کدی در کپ اِیت۔ یا کہ آئی زند ءِ مُدام ھمے تعلقداریانی مولشت ءُ درد ءُ ڈکھانی درنیام ءَ ھورت ءُ ھام بیت۔ چشکہ جنتر ءِ تہ ءَ گلہ ءُ دھان۔
 رامین ءِ گوادر ءَ رسگ پہ آئی تھرو ءُ خاص پہ میر مُراد جان گچکی یک مزنیں باز مزنیں ھبرے اَت۔ ءُ باز ھیرانگی۔ بلکنا وش ءُ وشالیں ھیرانگی ھبرے اَت۔ کہ آئی ھچ اُمیتے نہ اَت۔ کہ کدی رامین اد ءَ کئیت۔
 وھدے رامین ھما شام ءُ دیگر ءَ گوں وتی ناکو ءُ تھرو ءُ وسرکاں نندوک بوت۔ تو آئرا ھنچش زانگ بوت۔ چشکہ آ چہ وتی کست ءُ کینگاں دور مہرانی دنیا ءِ تہ ءَ گام ایر کُرتگ۔ ءُ آئرا ھر چم پہ مہرانی چمانی تہ ءَ چارگ ءَ اَت۔ چہ جائیکہ ایش آئی ناکو ءِ چم ءُ نظر بوتین۔ کہ آئی تھرو ءُ آئی نشارانی چم بوتین انت۔ کہ آ گوں وتی ناکو ءَ چپت بالشت ءَ تکیہ کُرتگ اَت۔ ءُ آئی دیم ءَ آئی تھرو در بی بی ءُ آئی ماس ھانی ءُ نشار زر بی بی۔ شیہک ءِ جنین ءُ آئی گہار ھوری مزار ءِ جنین ھم نندوک آئرا وش آمد بر آمد کنان اتنت۔ کہ ھر دپ ءِ سر ءَ یک دعا ءُ یک شکرے اَت۔ ءُ ھر بوک ءِ پشت ءَ یک نادراھیں بشکھندگی یے اَت۔
 بلے مہناز اد ءَ نہ اَت۔ ءُ رامین ءِ چمّ مہناز ءَ شوھاز کنان اتنت۔ بلے مہناز اد ءَ نہ اَت۔
 مہناز کُجا اَت۔ آ چہ وت ءَ جست کُرت۔ بلے وتی اے جست ءَ آ وتی زبان ءِ سر ءَ آرگ نہ لوٹ اِت۔ ءُ وتی تھرو ءُ ناکو۔ ماس ءُ گہار ءُ زر بی بی ءَ وش لسانی کنان بوت۔ کہ آئرا گوں زالکار ءُ جنکاں ھبر دَیگ ءِ تہ ءَ یک وشی ءُ یک نہ زانتیں گل ءُ بال ءِ مارشت بوت۔ کہ آئی دراھیں زند چشکہ ھمے مارشتانی بہر بوتگ اَت۔ ءُ آئرا ھما شپ یات اَت۔ وھدے وتی سیر ءُ آروس ءِ شپ ءَ آ اولی وار مہناز ءِ کِرّ ءَ نشتگ اَت۔ ءُ آئی دست ءَ گپتگ اَت۔ ءُ چُکّ اِتگ اَت۔ کہ مہناز ءِ ھنی ئیں دستانی بٗو آئرا تنے وھدی یات اَت۔ ءُ پدا آ آئی بانوری لیوس ءَ بوکُرتگ اَت۔ ءُ آئی سپت ءُ سنا کُرتگ اَت۔ ءُ ساھت ءُ سوٹاں چار اِتگ اَت۔ ءُ وتی دل ءَ ایر کُرتگ اَت۔ ءُ آئی وشبواں وتی دل ءُ ارواھ ءِ یک نا جتا بوئوکیں بہرے جوڑ کُرتگ اَت۔ ءُ پدا آئرا دروت داتگ اَت۔ ءُ پدا آیانی یک دگہ پیمیں زندے بوتگ اَت۔ کہ وت رامین نہ زانت کہ چے بوتگ۔ چون بوتگ۔
 کہ آروس ءِ سُہب آئرا یات نہ اَت۔ بلے وتی سیر ءِ شپ آئراپہ شری یات اَت۔ ءُ اے شپ آئی زند ءِ ناشموشوکیں یاتے اَت۔ یک ھنچشیں یاتے کہ ایشی تہ ءَ زند گوں وتی دراھیں سیاہ تہاریانی تہ ءَ آئی دیم ءَ اھتگ اَت۔ بے ھمے سیاہ تہاریانی پُشت ءَ بازیں یات باز وش سورت ءُ وش دروشم ءُ وش شکلانی دیم ءَ اوشتوک اتنت۔ کہ آ نہ زانت کہ زند یک المیہ ءُ ڈکھے اَت۔ یا کہ زند وتی بانوری لیوس ءِ تہ ءَ یک المیں وشی یے اَت۔ ءُ چرے ھر دوئیں چیزاں اگاں کسی ءِ زند ھورک ءُ ھالی اَت۔ گُڑا آ زند ءَ نہ زانت۔ ءُ زند ءَ پوہ نہ بوت۔ ءُ زند ءِ ھما مارشت ءَ چہ زبہر اَت۔ کہ ایشی تہ ءَ زند ءِ المیہ گوں زند ءِ وشیانی تہ ءَ ھوار مردم ءِ دیم ءَ اھت کہ المیہ ءِ مارشت ھمیش اَت۔ کہ ایوک ءَ المیہ۔ ڈکھ ءُ پریات ءُ زاری زند ءِ زیب نہ اَت۔ بلکنا زند ءِ المیہ ءِ پشت ءَ یک یاتے۔ یک تلوسگے یک نا اُمیتیں اُمیتے چیر اَت۔ ءُ ھمے نا اُمیتیں اُمیت ءِ نام زندگانی اَت۔ ءُ ھمے زند ءِ المیہ اَت۔ کہ ایشی تہ ءَ اُمیت پہ مُدامی نہ مرت انت۔ بلکنا ایش زندگ اتنت۔ برجاہ ءُ سلامت مردم ءِ چمانی دیم ءَ اوشتوک اتنت۔ کہ مردم ءِ واھگ ھمیش اَت۔ کہ آ ھما اُمیتاں سر ءَ سر بہ بیت۔ بلے آ اد ءَ سر نہ بوت۔ آ ھما زیبائیں بشکھندگیاں بوک ءُ پردگانی پُشت ءَ دیست نہ کُرت۔ آنکہ آئی واھگ ءُ تلوسگ ھمیش اَت۔ کہ آ ھما واھگ ءُ اُمیتاں بہ گند اِیت۔ آ ھما بوک ءَ بُرز بہ کنت۔ ءُ ھما سہریں لُنٹانی بشکھندگی ءَ بچار اِیت۔ ءُ ھما پونز ءِ پُلو ءَ بچار اِیت۔ ءُ ھما پچیں کھندگ ءَ وتی دل ءَ ایر بہ کنت۔ ءُ ھما ھنیاں وتی دل ءَ نکش بہ کنت۔ چشکہ ھما شپ یعنے وتی سیر ءُ آروس ءِ شپ ءَ آ مہناز ءِ بوک ءِ پُشت ءَ وتی جند ءِ جوڑ کُرتگیں عکس ءَ چارگ لوٹ اِت۔ کہ آ عکس بلکنا اد ءَ نہ اَت۔ بلکنا مہناز ءُ آئی وتی عکس ءِ تہ ءِ یک پرکے مان اَت۔ پمیشا آ ھما اولی شپ ءَ مہناز ءَ دروت دیان بوت۔ بلے آئی دل ءَ یک المیہ یے سرچست کُرت۔ چشکہ مہناز آئی جوڑ کُرتگیں عکس ءِ پیم ءَ نہ اَت۔ بلے آ مہناز ءَ اے مارشت ءَ دَیگ نہ لوٹ اِت۔ ءُ آئی المیہ ءِ یک دگہ تک ءُ پہناتے بنا بوت۔ ءُ آ ھما سُہب ءَ ایدگہ زالبولانی درنیام ءَ نندوک آیانی بوکانی پُشت ءَ ھما بشکھندگی ءِ ودار ءُ راہ چار بوت۔ کہ اے عکس ءَ آ مہناز ءِ دیم ءَ گندگ لوٹ اِت۔ بلے نہ زان آں پرچے آئرا مہناز ءِ بوک ءِ پُشت ءَ ھما عکس پرچے نظر نہ یات۔ چشکہ آ نوں اے زیبائیں جنک ءُ جنک زاتانی بوک ءَ گشان ءُ گدانی پُشت ءَ شوھاز کنگ لوٹ اِت۔
 ءُ ھما سوب ءَ آ چہ وت ءَ جست کُرتگ اَت۔ کہ چے مہناز ءِ بشکھندگی ءَ آئی دیم ءَ ھچ معنایے نہ اَت۔ چے مہناز ءَ ھمے مارشت بوتگ اَت۔ کہ من رامین حسن پرستے اَت۔ آں۔ بلے منی حسن پرستی گوں یک المیہ یے ءَ دوچار اَت۔ کہ اے المیہ ھمیش اَت۔ کہ من ءَ مہناز ءِ بشکھندگیانی پُشت ءَ وتی جند ءِ جوڑ کُرتگیں عکس ءِ شوھاز اَت۔ کہ ایش چشکہ اد ءَ نہ اَت۔ بلے من مہناز ءَ اے مارشت دَیگ نہ لوٹ اِت۔ پرچا کہ مہناز نوں منی جنین اَت۔ ءُ نوں من آئرا وتی جنین کُرتگ اَت۔ بلے منی المیہ ایش اَت۔ کہ مہناز نہ زانت کہ من المیہ ءِ پُشت ءَ یک نا اُمیتیں اُمیتے اَت۔ کہ ایشرا مہناز چشکہ نہ زانت۔
 ءُ ھما سُہب ءَ من ایدگہ جنکانی چاران مہناز ءِ بشکھندگی ءُ آیانی بشکھندگی ءِ پرک ءَ زانگ لوٹ اِت۔ کہ من ءَ وتی جند ءِ جوڑ کُرتگیں عکس گیشتر وش زانگ بوت انت۔ ءُ من نہ زانت کہ من اولی وار زند ءِ مزنیں المیہ ءَ وتی جند ءِ ذات ءِ تہ ءَ مارشت کنان اَت۔ کہ اچ اوداں ساری من چشکہ چہ زند ءِ المیہ ءَ نا واکب ءُ ناسرپد اَت۔ کہ نوں ناگت ءَ چہ مہناز ءِ وتی زند ءِ تہ ءَ آیگ ءَ پد من اچ ایشی واکب ءُ سرپدی بوتگ اَت۔ ,
 ءُ مہناز ءَ ھچ ھبر نہ اَت۔ کہ من اگاں زند ءَ مسکرا ءُ وشی یے ھیال کنان اَت اوں۔ گُڑا آئی سبب ایش اَت۔ کہ من وتی جند ءِ عکسانی گل ءُ بال ءِ تہ ءَ چاپ جنگ لوٹ اِت۔ ءُ ھما بواں۔ ھما وشبواں ءُ ھما ھنی ئیں دستاں چارگ ءُ دروت دَیگ لوٹ اِت۔ کہ آ منی دماغ ءُ پکرانی پُشت ءَ چیر اتنت۔ کہ ایش بلکنا یعنے اے وشبو ءُ اے رنگ چشکہ اچ من جتا یک دگہ جنکے ءِ بوک ءِ تہ ءَ وت ءَ را چیر داتگ اَت۔ کہ من ھما بوک ءَ بُرز کنگ لوٹ اِت۔ ءُ ھما لُنٹاں دروت دَیگ لوٹ اِت۔ کہ آ اچ من دور اَت۔ یعنے ھما اُمیتیں اُمیت اَت۔ من ھر جنک ءَ چاران آئی چمانی برکش ءِ تہ ءَ وتی اُمیتانی نا اُمیتی ءَ تجربگ کنگ لوٹ اِت۔ چی ءَ کہ من ءَ زند ءِ المیہ ءِ چشکہ مارشت بوتگ اَت۔ کہ زند ءِ تہ ءَ عکسانی دروشم ءَ کدی وتی اسلیت ءِ تہ ءَ چمانی دیم ءَ نہ یات کہ مُدام یک تھن ءُ یک ناپیلوی یے مارشتے مان کئیت۔ کہ مردم۔ منی پیمیں مردمے ایوک ءَ وتی جند ءِ جوڑ کُرتگیں عکسانی تہ ءَ حسن پرستے بیت۔ کہ راستی ءُ حقیقتیں حسن چشکہ بے معنا بیت۔ بلے من مہناز ءَ اے مارشت ءَ دَیگ نہ لوٹ اِت۔
 من مہناز ءَ وتی جنین ھیال کُرت۔ وتی ھمراہ ءُ دوست ھیال کُرت۔ کہ بلکنا آ منی زند ءِ المیہ ءَ چہ واکب بیت۔ ءُ مایک وشیں زندے گْوازینان باں۔
 بلے چش نہ بوت۔ ءُ من ءَ وتی ھجالتی ءُ ملامتی ءِ مارشت زُرتاں ءُ بدھال کُرت۔ کہ من چنکس پہ اُمیت مہناز ءِ کشک ءُ کنک ءَ شُتگ اَت۔ ءُ من اچ آئی دور بوتگ اَت۔
 رامین گوادر ءِ زمستان ءِ نیکہ سرد ءُ نیکہ گرم موسم ءِ تہ ءَ گوں وتی تھرو ءُ ناکو ءَ نندوک وش گپ اَت۔ وھدیکہ آئی چم مہناز ءِ راہ چار اتنت۔ ءُ مہناز اد ءَ نہ اَت۔ اگاں مہناز اد ءَ نہ اَت۔ گُڑا مہناز کُجا اَت۔
 گوادر ءِ لوگ ءِ بُرز ءِ مزل ءَ مہناز ءُ رامین پہ جاھے شرکنگ بوت۔ شاری کہ گوں بانک در بی بی ءَ گوادر ءَ ھم گون اَت۔ دمانی تہ ءَ بُرز ءِ گواتگریں کوٹی ءَ پہ واجہ رامین ءُ بانک مہناز ءَ رُپت ءُ روپانک جت ءُ ساف کُرت۔ کہ وت شاری واجہ کار رامین ءِ آیگ ءِ سر ءَ وش بوت۔ کہ چہ وتی سیر ءَ پد آ مہناز ءَ مُدام دلجمی ءُ تسلا دیان بوتگ اَت۔ کہ کلات ءِ تہ ءَ وھدے مہناز وت ءَ را چٹ تانا ءُ ایوک ھیال کنان بوتگ اَت۔ گُڑا آئی دل ءِ تسلا ایوک ءَ آ یعنے مولد شاری اَت۔ ءُ شاری ءَ نوں اے دراھیں ھبر پہ شری یات اتنت۔ کہ شاری پہ ھر دوئیں مرد ءُ جنین ءَ چنکس مونجا ءُ پریشان اَت۔
 ءُ نوں آئرا یکین باور نہ آیگ ءَ اَت۔ کہ کدی اے مرد ءُ جن چہ وت ءَ اِنکس نزینک بوت۔ کن انت۔
 ءُ پدا رامین چہ زالبولانی دیوان ءَ پاد اھت ءُ شاری آئرا رومایان بُرز ءِ مزل ءَ بُرت کہ اود ءَ زمستان ءِ زردیں دیگر ءِ تہ ءَ گوادر ءِ تیاب تچکاں تچک کدی سبز۔ کدی بز سبز ءُ کدی سیاہ ءُ کدی اسپیت ءُ زرد بوان وڑوڑیں رنگانی تہ ءَ وت ءَ را پیش دارگ ءَ اَت۔ ءُ آئی سر ءَ کونج بال کنان وتی شکار ءَ چاران وتی بانزلاں یلہ دیاں چہ آپ ءِ بُرز ءُ جہل بوانیں۔ گْورمانی تل ءُ توکان گوں وتی سنٹاں کسانیں لوجر ءُ مائیاں زوران۔ یک وارے پدا وتی بانزلاں کرّت ءُ بال کُرت۔ ءُ پدا تانکہ چم کار کُرت انت۔ آ بال کنان چشکہ گْوزند ءِ چشکھ ءِ پُشت ءَ گار ءُ زیان بوت انت۔
 ءُ دور نزینک بوجیگ ءُ یکدار زر ءِ نرم نرم ءُ آوار آواریں چلکانی سر ءَ گْوانز وران مائی ءِ شکار ءِ تہ ءَ مشکول اتنت۔
 جہل تیاب ءِ دپ ءَ ھر۔ مردم۔ پشک۔ کچک۔ زہگ ءُ زالبول پیر ءُ ورنا ناجوڑ ءُ دراھیں مردمانی رو ءُ آ۔ ءُ کوکار ءُ جگا اَت۔ کہ زند ءِ ھمروچیگیں کار ءُ رومائشتاں پتایان گْونڈ کنان آ وتی لوگاں روگ لوٹ اِت۔ تانکہ آئوکیں شپ ءِ بندوبست ءَ بہ کن انت۔
 رامین ءِ ھاتر ءَ گوادر چشکہ آئی وابانی ھاتر ءَ یک نوکیں دنیایے اَت۔ چشکہ آ اے نوکیں دنیا ءَ اولی وار پہ وتی چم گندگ ءُ چارگ ءَ اَت۔
 ءُ یکدم آ وتی گْوستگیں روچانی یاتانی تہ ءَ بُڈّ شُت کہ آئی گْوستگیں زند یک پروشوکیں تار ءُ بار ءُ بے ڈولیں زندے اَت۔ چشکہ آ اے ڈگار ءُ اے سرزمین ءُ اے گلزمین ءِ سر ءَ یک کرمے بہ بیت۔ یک کاہ ءُ پرکایے بہ بیت۔ یک ھنچشیں وجودے بہ بیت۔ کہ آئی زند ءَ ھچ معنا ءُ متلبے مہ بیت۔
 چشکہ اے دنیا ءِ تہ ءَ بگیر چہ معنا ءُ متلب ءَ زند باز سک گران ءُ مشکل بیت۔ کہ اگاں اے زند ءِ تہ ءَ معنا ءُ متلبے نیست اَت۔ ھم مردم ءَ را یک معنا ءُ متلبے شوھاز کنگی اَت۔ کہ بگیر اچ ایشی چشکہ زند ءِ گاڑی دیم نہ شُت۔ ھنچش اگاں اے دنیا ءِ تہ ءَ ھدانہ اَت۔ گُڑا ھم ھدا ءِ شوھاز ءَ چشکہ یلہ دَیگی نہ اَت۔
 ءُ پدا شاری پرائی یک دگہ کوپے چاہ آورت۔ وھدے رامین وتی بالکونی ءِ سر ءَ اوشتوک اَت۔ نوں ھموداں یک کُرشی ءِ سر ءَ نشت ءُ ڈن ءِ ندارگ ءَ چاران بوت۔ کہ نوں دیمی زِر سیاہ ءُ تہاربوان اَت۔ بلے پدی زر ءِ سر ءَ کپوکیں روچ ءِ بْرمشانی برْکش ءِ بلشک بے سر بندر ءُ آئی کش ءِ کوھانی سر ءَ کپان اَت۔ کہ کوھانی جر ءُ ساھگ سبزیں آزمان ءِ چیر ءَ باز نُما کنان اتنت۔
 چہ شاری ءِ دست ءَ چاہ ءِ کوپ ءَ زوران آ چہ شاری ءَ جست کنان بوت۔
 تئی بانک کُجا انت۔ رامین ءِ جست ءِ تہ ءَ یک دلجمی۔ دلبڈی ءُ یک نرمی یے اَت۔ کہ شاری آئرا پوہ بوت۔ کہ اولی وار بلکنا بانک مہناز ءِ بارو ءَ اِنکس پہ نرمی چیزے جست کنان اَت۔
 ءُ شاری بُن ءَ نشت چشکہ آ وتی واجہ ءِ ھرجُست ءِ پسو ءَ دَیگ ءَ پہ تیار بہ بیت۔ ءُ نوں کہ آ جست کُرتگ اَت۔ گُڑا شاری پسو دیان بوت۔
 بانک مروچاں گوادر ءِ گرّ ءِ ھسپتال ءَ کار کنگ ءَ انت۔ ءُ نوں دمی ءَ پد کئیت۔
 ءُ رامین جست کنان بوت۔ گرّ ءِ ھسپتال کُجا انت۔ گوادر ءِ تہ ءَ۔
 ھو ھمداں گوادر ءِ تہ ءَ گرّ ءِ یک ھسپتالے ھست کہ ایشرا یک جرمن زالکارے ھلینگ ءَ انت۔ آئی نام انت۔ ایلنؔ۔
 ایلن یا کہ ھیلن۔ رامین جست کنان بوت۔ چشکہ شاری آئی نام ءَ بلکنا رد گران اَت۔
 ءُ شاری بشکھندگ جنان گْوشت۔ ما چے زان آں واجہ اے جرمن ءُ پرنگیانی نام ءَ۔ شُما وانوک زان اِت۔
 ءُ پدا رامین پکر جنان بوت۔ ءُ یک زرے پد آ جست کُرت۔ تئی بانک اد ءَ نوکر بوتگ یا کہ ھنچش۔
 منی ھیال ءَ آ وتی ھوش ءَ چپ کنگ ءَ پہ ھسپتال ءَ کار کنگ ءَ انت۔
 پرچے۔ رامین جست کُرت۔ چشکہ آئرا ساری ءِ ھمے ھبر دوست مہ بیت۔ کہ وتی ھوش ءَ چپ کنان انت۔ ءُ آ دیمتر ءَ گْوشان بوت۔ چے آئرا دگہ کار نیست کہ آ وتی ھوش ءَ ھسپتال ءِ کارانی تہ ءَ چپ بہ کنت۔ چے مئے رواج ءُ راج ءِ تہ ءَ کسے تنے وھدی نرس ءِ کار کُرتگ۔ کہ تئی بانک اے کار ءَ بہ کنت۔
 ءُ شاری بشکھندگ بوان گْوشت۔
 من نہ زان آں واجہ, بلے شریں ھبرے کہ آ پہ مردماں کار کنگ ءَ انت۔
رامین ءَ نہ سُج اِت۔ کہ آ دیمتر ءَ چہ شاری چے جست بہ کنت۔ ءُ پدا آ زر ءِ تگرد ءِ پیمیں سر بر ءَ مُرگانی بال ءَ چاران جست کُرت۔
 زاناں اد ءَ گرّ ءِ ناجوڑی باز انت۔
 ھو ھدا میار اِیت۔ اد ءَ مہلوک وت ءَ را ساف نہ دار اِیت۔ وتی پاھاز ءَ نہ کنت۔ گُڑا چشیں ناجوڑی کاینت۔
 ءُ پدا رامین گْوشت۔ من ھمے ھسپتال ءَ چارگ ءُ گندگ لوٹ آں۔
 گُڑا تو بانک مہناز ءَ بگْوش۔ آ ترا ھموداں بارت۔
وھدے شاری ءُ رامین وتی گپ ءُ ھبرانی تہ ءَ مشکول اتنت۔ کہ پاد کلانی سر ءَ کسی ءِ پادانی توار بوت۔ تو شاری پاد اھت بانک پیداک انت۔
 ءُ مہناز درا بوت۔ کہ آئرا جہلگ ءَ ساری ءَ چہ وتی ماس ءُ پِس ءَ ھال رستگ اَت۔ کہ آیانی آئیوکیں مہمان چہ رامینؔ ءَ بیددگہ کسے بوت نہ کُرت۔
 شاری بانک مہناز ءَ پادکلانی بُن ءَ دیست ءُ بشکھندگ بشکھندگ جہل بوت۔ ءُ مہناز بُرزی لک کپان بوت۔
 مہناز چشکہ چہ رامین ءَ پہ مُدامی زہر گپتگ اَت۔ کہ آئرا اے اُمیت ھم نہ کُرتگ اَت۔ کہ کدی رامینؔ آئی اِنکس نزینک بیت۔ آ چشکہ پہ مُدامی رامین ءَ چہ دل ءَ بُرتگ اَت۔ بلے رامین آئی کش ءَ۔ آئی چمانی دیم ءَ۔ راستاں راست ءُ سلامت آئی دیم ءَ اوشتوک اَت۔
 مہناز رامین ءَ یک چمے چار اِت۔ ءُ پدا بالکونی ءِ نیمگ ءَ در کپت۔ کہ بالکونی ءِ دروازگ پچ اَت۔ کہ اد ءَ ھورکیں کُرشتی تنے وھدی ایر اَت۔ کہ اداں یک زرے پیش رامین نندوک اَت۔ ءُ جہل بُن ءَ شاری گون آئی دیوان اَت۔ بلے پدا مہناز ءِ پادانی توار ءِ سر ءَ شاری در کپتگ اَت۔ ءُ رامین کوٹی ءِ تہ ءَ پُترتگ اَت۔ کہ اے کوٹی ءِ تہ ءَ مہناز ءِ وتاک اَت۔ وھدیکہ ایدگہ براس ءُ گہار جہل بُن ءِ کوٹیانی تہ ءَ وتاک اتنت۔ کہ مہناز وتی مرضی ءُ دل ءَ اے بُرزگ ءِ کوٹی ءَ یکتنا ءُ تانا پہ وت وش کُرتگ اَت۔
 مہناز بالکونی ءَ آ دیم تیاب ءِ ندارگ ءَ کنان اَت۔ کہ نوں اد ءَ ھر چیز یک سرمگی ئیں تہاری ءِ تہ ءَ بُڈ گران اَت۔ ءُ آپی ئیں مُرگ ءِ چول ءُ گْورمانی تگرد ءِ سر ءَ نندوک وتی چماں چشکہ نزینک نزّ کنان واب کپگ لوٹ اِت۔
 رامین زانت کہ مہناز اچ آئی دل گرپتگ انت۔
 کہ نوں رامین کوٹی ءِ مزنیں پلنگ ءِ سر ءَ نندوک چہ بالکونی آئیوکیں روژنائی ءِ تہ ءَ مہناز ءِ ساھگ ءَ چاران اَت۔ کہ کوٹی ءِ جند تہار بوان اَت۔ رامین تاں دیر ءَ پلنگ ءِ سر ءَ نندوک بوت۔ وھدیکہ مہناز بالکونی ءِ دیوال ءَ دست ءَ ایر کنان چہ تیاب ءَ آ دیم چاران اَت۔ کہ نوں اد ءَ ھچ چیزے درا نہ بوت۔ کہ شپ ھمرنگ ءَ ھر چیز ءِ سر ءَ وتی سیاھیں چادر ءَ مان کُرتگ اَت۔
پدا رامین پاد اھت ءُ مہناز ءِ نیمگ ءَ شُت۔
 ءُ مہناز ءِ کوپگاں وتی دست ءَ ایر کُرت۔ کہ چہ مہناز ءِ پُچ ءُ بدن ءَ آئرا ھما بٗو ءُ وشبو اھت۔ کہ چشکہ وتی سیر ءُ آروس ءِ اولی شپ ءَ آ اے بٗو ءُ وشبواں وتی پونز ءِ تہ ءَ مارشت کُرتگ اَت۔ زانتگ اَت۔ ءُ سرپد بوتگ اَت۔ کہ اے وشبوانی متلب چے اَت۔ اے وشبوانی تہ ءَ آئرا ھما نازرک چو گلاب ءِ پُھل ءَ مہ لقاھانی بوک ءِ ھیال بوت۔ کہ آیانی ھمے بوک ءُ پردگ ءِ پُشت ءَ یک عکسے درا بوت۔ کہ اے عکس چہ زند ءِ اسلی ئیں مردماں جتا اَت۔ کہ اے بوک ءِ تہ ءَ یک کشش ءُ یک اثرے مان اَت۔ کہ رامینؔ پہ ھمے بٗو ءُ وشبواں وتی جند ءِ بدن ءُ وجود ءَ ھم چہ دل ءَ بُرت۔
 تو اچ من زہرئے۔
 مہناز گپ نہ جت۔ ءُ رامین آئرا دروت گران بوت۔ ءُ مہناز وتی بوزا ءَ اچ دور کنان بوت۔ ءُ پدا رامین آئرا بگل گپت ءُ گوں وتی ھر دوئیں دستاں بُرز کُرت۔ ءُ جنوکیں پلنگ ءِ سر ءَ آورت ءُ دور دات ءُ چُک گران بوت۔ بلے رامین ءَ ھنچش مارشت بوان اَت۔ چشکہ مہناز وتی بدن ءَ اچ آئی کرگ ءَ اَت۔ بلے رامین آئرا چو گنوکانی پیم ءَ دروت گران اَت۔ چشکہ آ وتی ھما دراھیں واھگ ءُ لوٹاں چہ مہناز ءِ بدن ءَ پیلو بہ کنت۔ کہ اے واھگ ءُ اے لوٹ پہ پیلوی ءَ کدی پیداور نہ بوتگ اَت۔ کہ آئرامُدام چہ مہناز ءِ نزینک بوگ ءَ وتی جند ءِ بدن ءِ تہ ءَ یک کمی ءُ یک نزوری ءِ مارشت بوان بوتگ اَت۔ ءُ اے کمی ءُ نزوری ءِ مارشت ءِ تہ ءَ نوں آ مہناز ءِ بدن ءَ چہ مہرانی لہڑگاں بلکنا دروت گران نہ اَت۔ بلکنا آ یک نادرا ءُ ناگمانیں کست ءُ کینگے ءَ مہناز ءِ بدن ءَ دروت گران اَت۔ تانکہ آ وتی ھما بیرگیری ءُ کست ءُ کینگ ءِ مارشتاں پیلو بہ کنت۔ کہ آئی دراھیں زند ءَ ھمے جہل جتگیں مارشت یک دوزھے جوڑ کُرتگ اَت۔ کہ آ نوں وتی زند ءِ بہشت ءِ تہ ءَ بوگ لوٹ اِت۔ زند ءَ زانگ لوٹ اِت۔ زند ءَ پوہ بوگ لوٹ اِت۔ ھما ڈول ءَ زند گْوازینگ لوٹ اِت۔ چشکہ آئرا ھدا پہ ھمے زند ءِ گْوازینگ ءَ پیدا کُرتگ اَت۔ بلے چہ مہناز ءِ بدن ءَ نزینک بوگ ءَ رند آئرا یک کمی ءُ یک نزوری ءِ مارشتے زُرت۔ کہ پدا آئی مہر یک کست ءُ یک کینگے ءِ تہ ءَ بدل بوت انت۔ کہ نوں آئرا ایوک ءَ وتی جند ءِ جوڑ کُرتگیں عکس ءِ زیبائی۔ وشبو۔ رنگ چہ مہناز ءِ بدن ءَ گیشتر دوست بوت انت۔ کہ آ مہناز ءِ بدن ءَ مولشت دَیگ لوٹ اِت۔ آئراگٹ گرگ لوٹ اِت۔ ءُ آئرا بے ھال کنگ لوٹ اِت۔ تانکہ آئی ھمامارشت کہ پرایاں اے زند ءَ وتی عکسانی تہ ءَ یک معنایے داتگ اَت۔ یا کہ معنا یے دَیگ لوٹ اِت۔ پیلو بہ بنت۔
 رامین ءُ مہناز ءِ درنیام ءَ یک مزنیں ھورکی ءُ یک مزنیں بندرے پیداک اَت۔ کہ اے خلیج ءُ اے بندر بلکنا کدی پُھر مہ بوتیں۔
 وھدے چہ وتی دراھیں زور ءُ طاقت ءَ ابید آ مہناز ءِ دل ءَ گپت نہ کُرت۔ ءُ مہناز چو بالشت ءَ وتی بدن آئی دیم ءَ پیش کُرت۔ ءُ وھدے رامین ءِ بدن ءِ ھید دراھت انت۔ ءُ آ نہ زانت کہ گوں مہناز ءَ چے پیم ءَ پیش بئیت۔ آ اچ آئی وت ءَ را دورکُرت۔ ءُ پلنگ ءِ بُن ءَ کوٹی ءِ سیاہ تہاری ءِ تہ ءَ اوشتوک بوت۔ کہ آ چہ یک نادراھیں تُرسی ءَ لرزان اَت۔ چشکہ آ چہ مہناز ءَ وتی زند ءِ دراھیں کست۔ بیر ءُ بدلاں امشپی گرگ لوٹ اِت۔
 مہناز ءِ جسد ءُ جون پلنگ ءِ سر ءَ چو بالشت ءَ کپوک بوت۔ کہ رامین کوٹی ءِ سیاہ تہاری ءِ تہ ءَ ایشرا دیست نہ کُرت۔ بلے آ زانت کہ مہناز اد ءَ نیم لوچ کپتگ اَت۔ کہ بلکنا آئی دراھیں مود ءُ بیک لڑاِتگ اَت۔ ءُ آئی بدن ءِ وشبو بال کُرتگ اَت۔
 ءُ پدا آ دیست کہ مہناز گریہان ءُ ھیسکان اَت۔ رامین ءَ گیشتر تُرس بوت۔ ءُ آ وتی تُرس ءُ لرزاں داران چہ مہناز ءَ جست کُرت۔
 تو پرچے گریھ ئے۔ چے من ءَ تئی مہرانی سر ءَ باور نہ یات۔
 آپلنگ ءِ بُن ءَ نشت ءُ مہناز ءِ پادانی سر ءَ وتی دستاں ایر کُرت۔ ءُ آیانی چہ مہر مشان بوت۔ چشکہ آ وتی بدن ءِ تہ ءَ پاد آئیوکیں دراھیں گنوکی۔ بے ساری ءُ بیرگیری ءَ بدلاں چہ دل ءَ ببارت ءُ یک وارے پدا مہناز ءَ چہ بندات ءَ مہر پکنت۔ چشکہ گْوستگیں روچانی دراھیں کست ءُ کینگ ءُ بدواھی ءِ مارشت پوک اتنت۔ چشکہ آئرا پدا وتی زند ءِ بندات کنگی اَت۔ چشکہ بہشت ھمے دنیا ءِ تہ ءَ اَت۔ ءُ دوزھہ ھمودان اتت۔ کہ تنے وھدی آئی زند گوں مہناز ءَ یک دوزھہ ءِ پیم ءَ گْوستگ اَت۔ بلے نوں آ اے زند ءَ پہ وت۔ پہ مہناز یک بہشتے جوڑ کنگ لوٹ اِت۔ چی ءَ کہ آئی بدن ءِ ھید۔ آئی جون ءُ جسد ءِ نزوری ءُ کمزوری آئرا مرگ نپسی واھگانی پیلوی ءِ مارشت ءُ گنوکی ءَ گوں دُچار کُرتگ اَت۔ کہ آ مُدام وتی زند ءِ تہ ءَ چے سئیں چیزاں مُدام تُرس اِتگ اَت۔ ءُ مُدام آ ھر مردم ءِ زند ءَ ھمے سئیں چیزانی معنا ءِ تہ ءَ چار اِتگ اَت۔ چشکہ دراھیں دنیا اگاں برجاہ ءُ سلامت ءُ دراہ ءُ جوڑاَت۔ گُڑا آیانی تہ ءَ ھمے سئیں چیز یک ھد ءُ اویلے دارگ بوتگ اَت۔ بلے چشکہ ھر سلامتیں مردم ءَ ھر دراہ ءُ جوڑیں مردم چہ ھمے سئیں ھطرہاں تُرس اِت۔ سرام ءُ بھیم کُرت۔ کہ آ وتی نفسی واھگانی بے راہ روی ءِ تہ ءَ گام ایر مہ کنت۔ کہ آ گنوک مہ بیت۔ کہ مرگ آئرا ھمے درنیام ءَ مہ یات۔ کہ اے باز پھرسرامیں مرگے بوت۔ اگاں کسے اے تُرس ءُ لرزانی تہ ءَ بہ مر اِیت۔
 ءُ چہ وت ءَ سرام ءُ بھیم کنان رامین وتی پکری ءُ بدنی نابروبریاں یک وارے پد یک بروبری ءَ یک توازن ءِ تہ ءَ آرگ لوٹ اِت۔ کہ نوں آ وتی بدن ءِ ھیداں ھشک کنان کوٹی ءِ تہاری ءِ تہ ءَ مہناز ءِ پادانی سر ءَ وتی دستاں مُشان بوت۔ تانکہ مہناز ءِ سنگیں دل آپ بہ بیت۔ تانکہ مہناز آئرا مہر کنان بہ بیت۔ تانکہ یک وارے پدا آیانی زند ءِ دوزھہ ئیں تپد بہشت ءِ سرگوشانی تہ ءَ بدل بہ بیت۔ بلے ھیسکان ءُ گریہان مہناز وتی پاداں شانت ءُ دومی نیمگ ءَ لونجان کُرت۔ چشکہ آئرا چہ رامین ھرکتاں سک بد بئیت۔
 بلے رامین ؔ ءَ دل وار نہ دات۔ ءُ آ مہناز ءِ کش ءَ وت ءَ دور دات ءُ آئرا وتی بگل ءَ گپت ءُ آئی ارساں دیان بوت۔ ءُ گْوشان بوت۔
 مہناز ترا باور نہ یات کہ من ترااِنکس مہر کنان اوں۔ مہناز تو منی مہرانی سر ءَ باور نہ کن ئے۔ چے تو وت ءَ را منی جنین ءُ من ءَ وتی مرد ھیال نہ کن ئے۔
 من ترا سوچیں۔ ترا بُن دئیں۔ منی ماس ءُ پِس ءَ منی حق بگرات کہ من ءَ تئی جنین کُرتگ۔ اچ تئی مرد بوگ ءَ شر تر اَت۔ کہ من آروسی مہ بوتین اوں۔ چے اے مہر ءُ اے دوستی یے تو کنگ ءَ ئے۔ تو نیکہ مہر زان ئے۔ ءُ نیکہ تئی دل مہروانیں دلے۔ تو یک سنگیں دلے دارئے۔ من پہ وتی کسمت ءَ وتی بہت ءُ طالع ءِ ھاتر ءَ گریہگ ءَ اوں کہ من ءَ چے حقے گپتگ اَت۔ کہ من تئی جنین بباں۔ منی ماس ءُ منی پِس ءَ منی حق بگرات کہ پہ وتی نام ءَ پہ وتی وشیاں آ من ءَ یک شازادگے ءِ جنین کُرتگ۔ منی ماس ءُ پِس ءَ ھبر نہ انت۔ کہ منی زند یک دوزھے یک تپد ءُ یک آچے۔ اگاں تو من ءَ نہ لوٹ ئے۔ یکتنائی۔ گُڑا من ءَ بل کہ من ھمے پیم ءَ یکتنا ءُ ایوکیں زندے بگْوازین آں۔ من وتی یکتنائی تہ ءَ گیشتر وش اوں۔ چہ جائیکہ تو منی مرد بہ بو۔ چے تو مردے ئے۔ چے مرد گوں جنیناں ھمے پیم ءَ پیش کاینت چشکہ تو گوں من پیش آیگ ءَ ئے۔ چے اے مہر ءُ مھبت ءُ دوستی یے چے ھمیشرا مہر ءُ مھبت ءُ دوستی گوش انت۔ کہ تو ایشرا کنگ ءَ ئے۔ تو آچ دَیگ ءَ ئے۔ تو بن جلوکیں آچ ءِ تہ ءَ من ءَ دور داتگ۔ تو منی زند ءَ دوزھہ جوڑ کُرتگ۔
 ءُ پدا آ گریہان بوت۔ ءُ رامین نہ زانت کہ آ چے پیم ءَ آئرا وش بہ کنت۔ وت ءَ را وش بہ کنت۔ اے زند ءَ وش بہ کنت۔ ءُ زند ءِ ھما آدرش ءُ اُمیتانی ھاتر ءَ زندگ بہ بیت۔ کہ چہ مہناز ءِ آیگ ءَ پد آ چہ زند ءِ ھمے مزن ءُ مستریں اُمیتاں چہ وت ءَ را زبہر ھیال کنان بوتگ اَت۔ کہ نوں وتی ءُ مہناز ءِ مہران یک سرجمیں ءُ سوگہ ئیں مزل ءَ رسینگ ءُ سر کنگ لوٹ اِیت۔ بلے آئرا ھیال آیان اَت۔ کہ چشکہ آ چہ وتی مزل ءَ ھمنکس دور اَت۔ چشکہ آزمان چہ زمین ءَ دور اَت۔ چشکہ آ زمین ءِ دو جتائیں پول اتنت۔ کہ کدی یکجاہ بوت نہ کُرت۔
 آنکہ وتی دل ءِ تہ ءَ آئرا ھما وشبو ءُ ھما رنگ ءُ ھما چاگرد تنے وھدی یات اَت۔ وھدے آ وتی سیر ءُ آروس ءِ اولی شپ ءَ سوبب ءَ مالہ ایدگہ زیبائیں جنکاں ءُ زالکاراں گوں وتی بوک ءُ پردگاں آئرا مبارکبادی دَیگ ءِ تہ ءَ دیستگ اَت۔ ءُ نہ زاناں پرچے رامین ءَ اے بوکانی پُشت ءَ زیبائیں دروشم دوست اتنت۔ وھدیکہ آئرا مہناز دوست نہ اَت۔ چے مہناز وتی دل ءِ توکانی تہ ءَ زانگ ءَ اَت۔ واکب ءُ سرپد اَت۔ کہ من آئرا مہر کنگ ءَ نہ اوں۔ بلکنا من پہ جہان داری ءَ آئرا وتی جنین کُرتگ اَت۔ کہ اسل ءَ من ءَ ھما بوک۔ ھما بشکھندگی ءُ ھما وشبو ءُ بٗو وش آیگ ءَ اَت۔ کہ ایش منی وتی جند ءِ جوڑ کُرتگیں عکس اتنت۔ کہ من چشکہ مہناز ءَ مہر کنگ ءَ نہ اَت اوں۔ بلکنا وتی جند ءِ جوڑ کُرتگیں عکساں دروت گران ءُ مہر کنان اَت اوں۔ کہ بلکنا مہناز راست گْوشگ ءَ اَت۔ کہ من آئرا مہر کنگ ءَ نہ اَت اوں۔ من وت ءَ را مہر کنگ ءَ اَت اوں۔ من ایدگرانی مداخلت ءَ وتی زند ءِ تہ ءَ دوست نہ داشت۔ بلکنا مہناز حق ءِ سر ءَ اَت۔ ءُ من ناحق اَت اوں۔ من ملامت ءُ ھجالت اَت اوں۔ کہ من آئرا مہر دَیگ ءَ اَت اوں۔ بلکنا انگت من آئرا وتی جنین ھیال کُرت۔ پہ جہان داری ءِ ھاتر ءَ۔ پہ ایدگہ مردماں۔
 ءُ اگاں وھدے مرد ءُ جنین پہ جہانداری ءَ یک دومی ءَ مہر بکنات گُڑا ایش مہرے نہ اَت۔ دوستی یے نہ اَت۔ رامین ھیال کنان بوت۔ چشکہ آ اے دنیا ءِ تہ ءَ وت یک بدر ءُ بیگانگے اَت۔ چی ءَ کہ ھر بیگانگ ءُ بدریں مردم وتی جند ءِ عکساں دوست داشت ءُ اے عکسانی تہ ءَ دگہ کسے را شریکدار جوڑ کنگ نہ لوٹ اِت۔ کہ دنیا ءِ دراھیں پیگامبر۔ مسلھ۔ سائنسدان۔ ازمکار۔ شاہ نویس ءُ کلمکار ءُ شائر چہ وت ءَ چہ وتی چاگرد ءَ بیگانگ ءُ بدر اتنت۔ پرچا کہ آ مُدام وتی عکس ءَ چار اِت۔ ءُ وتی عکس ءِ تہ ءَ دنیا ءَ چار اِت۔ ءُ وتی جند ءِ عکس ءِ پوجا ءَ کُرت۔ ءُ وتی جند ءَ عکس ءَ ھدا ھیال کُرت۔ ءُ پدا ایشی دیم ءَ وتی سر ءَ جہل کُرت۔ کہ اسل ءَ آ وتی جند ءِ عکس ءَ چو بزاں سجدہ کنان اَت۔ بلے آ ایشرا ھدا ءِ نام داتگ اَت۔
 اے دنیا باز عجبیں دنیایے اَت۔ کہ من ءَ چہ وتی کسانی ءَ ھمے مارشت اَت۔ کہ من چہ ایدگراں جتا اوں بلے پدا من ھیال کنان بوت اوں۔شکہ من ءَ چہ دنیا ءَ جتا بوگی نہ اَت۔ بلکنا گوں دنیا روگی اَت۔ ءُ من دنیا ءِ راہ ءَ بران بوت۔ تو من ءَ تور اِت۔ کہ منی دل ءِ المیں ھُب ءُ واھگ پیلو بوگ ءَ نہ انت۔ بلکنا من ءَ چہ وتی جند ءَ جتائی ءُ دوری ءِ مارشت بوان بوت۔ کہ من ءَ بلکناھما چیزاں کنگی اَت۔ ھمایاں کہ کدرت من ءَ داتگ اَت۔ ءُ من ءَ چے لوٹ ءُ چے گزر کہ ایدگہ ھمالیہ ءَ روگ لوٹ اِت۔ یا کہ نظریہ اضافیت ءِ بدل ءَ دنیا ءَ یک نوکیں نظریہ ءُ پکرے دَیگ لوٹ اِت۔ من ءَ گوں ایشاں چکار نہ اَت۔ من ءَ وتی جند ءِ بیگانگی ءِ تہ ءَ زندگ بوگی اَت۔ کہ ھمیش منی زند ءُ منی زندگانی اَت۔ کہ رند ءَ وھدے من ایدگرانی پداروان بوت۔ تو من ءَ مارشت بوت۔ کہ من ءَ ھر چیزے کہ بوگی اَت۔ گُڑا من ھما پیم ءَ نہ بوت اوں۔گُڑا من زند ءَ یک مسکرا ءُ یک وشی یے ھیال کنان بوت۔ ءُ یک چاپ ءُ دوھلے ھیال کنان بوت۔ ءُ من لوٹ اِت۔ کہ مہناز ھمے پیم ءَ گوں من چاپ بہ جنت چشکہ من چاپ جنگ لوٹ اِت۔
 بلے مہناز اے چیز ءَ نہ زانت۔ منی ھرکتانی سرپد نہ بوت۔ پرچا کہ آئرا چشکہ یک دگہ کسے بکار اَت۔ کہ آئی جند ءِ کسان ءُ گْونڈیں مارشتاں پیلو بہ کُرتیں۔ چشکہ ایش آئی حق اَت۔ ءُ من ءَ مُپت ءَ آئرا وتی جنین کنگ لوٹ اِت۔ چشکہ اے دنیا باز عجبیں دنیایے اَت۔ ءُ ایشی تہ ءَ مردمانی بہشت ءُ دوزھہ ھر دو چیر اِت۔ اَت۔
 ءُ پدا آ آئرا دروت گران بوت۔ ءُ آ وت ءَ را پرائی ندر ءُ خیرات کنان بوت۔
 بچار۔ مہناز من آنکہ تئی لائک نہ اوں۔ بلے من ءَ تئی مہرانی لوٹ انت۔ تو وتی زند ءِ تہ ءَ آزات ئے۔ بلے من اچ تو مہر لوٹ آں۔ چی ءَ کہ من ترا اِشت نہ کن آں۔ من پرتو خیرات۔ پرتو ندْر۔ زان ئے۔ مہناز من ترا چنکس لوٹ آں۔ تو بلکنا باور نہ کن ئے۔ کہ من ترا چنکس لوٹ آں۔ وھدے زمستان ءِ جمبر شلان دررونت ءُ درنیام ءَ آزمان ودی بیت۔ گُڑا تو من ءَ یات کائے۔ وھدے گرماگ ءِ موسم ءَ کوھانی دراجیں ساھگ دراج بنت گُڑا تو من ءَ یات کائے۔ وھدے روچ کپ اِیت۔ تو من ءَ یات کائے۔ ءُ ھنچش وھدے روبرکت بیت۔ گُڑا تو منی چمانی دیم ءَ اوشتوک ئے۔ بچار مہناز اے دنیا ءِ تہ ءَ وشی المیں ھبرے۔ اگاں تئی وشی گوں من نہ انت۔ گُڑا تو آزات ئے۔ بلے منی ءُ تئی وشی اھم انت۔ من ءَ اے چکار نیست کہ تو کئے را مہر کن ئے۔ ءُ من کئے را مہر کنیں من ءَ ایشی ءَ گوں چکار نیست۔ کہ من ءَ ایوک ءَ تئی وشی بکار انت۔
 نہ زان آں پرچے اچ اے گپّاں پد رامین ءَ ھنچش مارشت بوت۔ چشکہ آئی دراھیں کست ءُ کینگ جہل بکپات۔ ءُ آئی تہ ءَ چشکہ زندگانی ءِ یک نوکیں زور ءُ طاقتے مان بئیت۔ چشکہ رامین اچ اد ءُ ساری اچ وتی ھمے زور ءُ طاقت ءَ چہ نا واکب ءُ ناسرپد اَت۔ چشکہ ساری ءَ آئرا گوں مہنازھمے گپّاں کنگی اَت۔ ءُ وت ءَ را پرائی خیرات ءُ ندر کنگی اَت۔ چشکہ وت ءَ را آئی پادانی ھاک جوڑ کنگ ءِ تہ ءَ رامین ءَ وتی نفسی واھگانی پیلوی نظر اھت۔ چشکہ ساری ءَ آ اچ ایشی نہ زانت اَت۔ کہ ایش رامین ءِ مارشتانی پدّر کنگ ءِ یک نوکیں راہ ءُ کشکے اَت۔ کہ ایشی تہ ءَ دراھیں مذہبی۔ اخلاقی۔ رسم ءُ رواجی ءُ چاگردی راھبند واب بہ بنت۔ ءُ ایوک ءَ یک لوچ ءُ لگڑیں بنی آدمے بہ بیت۔ کہ آئرا وتی بدن ءُ ارواھ ءِ ھر ھما کار ءُ ھرکت ءَ کنگ ءِ تہ ءَ ھچ پیمیں گناہ ءُ ھجالتی ءِ مارشتے گوں مہ بیت۔
 کہ گوں ھمے گپّاں نہ زاناں پرچے مہناز ءِ گریہگ ءُ ھیسکگ اوشتات ءُ آ وتی دیم ءَ بہ رامین ءَ دات ءُ پدا آ وت ءَ را دروت دیان بوت انت۔ ءُ رامین آئی بدن ءَ دست مچ جنان بوت۔ گوں آئی بیکاں گوازی ءُ لیب کنان بوت۔ آئی بدن ءِ تل تل ءَ شوھاز کنان بوت۔ ءُ مہناز وت ءَ را چٹ آئی بگل ءِ تہ ءَ پُترینت۔ چشکہ دیدگ۔ ڈاکٹر دیدگ۔ آئرا بگل ءَ بہ کنت۔ چشکہ اے نرم ءُ گرمیں دروت دیدگ ءِ۔ دروت بہ بنت۔ رامین ءِ دروت مہ بنت۔
 ءُ رامین گُڑاِت۔ کہ آخر مہناز ءِ دستانی نزوری ءِ تہ ءَ یک طاقت ءُ یک زورے مان اھتگ اَت۔ کہ اے زور ءُ طاقت ساری ءَ چشکہ نہ اَت۔ بلے چہ رامین ءِ گپانی اِشکنگ ءَ پد آ ھم وت ءَ را چہ دراھیں رسم ءُ دود۔ مذہب ءُ اخلاقی راھبنداں بُرز ایوک ءَ یک بنی آدم ءُ جنین آدمے ھیال کنان بوت۔ کہ گُڈّ سر ءَ بنی آدم لوچ ءُ لگڑ آزات اتنت۔ چشکہ آئی مرد رامین گْوشگ ءَ اَت۔ ءُ آ نوں وتی مرد ءِ گْوشگ ءِ ھمے آزاتی ءَ گوں سرجمی ءَ کارمرز کنان دیدگ ءِ ھیالانی تہ ءَ رامین ءَ مہر کنان بوت۔ ءُ رامین وتی جند ءِ جوڑ کُرتگیں عکسانی تہ ءَ رنگ ءُ وشبوانی تہ ءَ مہناز ءَ دروت گران بوت۔ کہ رامین ءِ ھمے عکسانی تہ ءَ وڑ وڑیں جنکانی عکس دیم ءَ آیان بوت انت۔ کہ ایشانی تہ ءَ چہ کُلاں گیش ءِ عکس پیداور اَت۔ کہ وتی سیر ءُ آروس ءِ سُہب ءَ مہناز وتی بانوری لیوس ءَ بہ وتی دست ءَ تچک کنان گْوشتگ اَت۔ کہ آئی ءِ دستگہار اَت۔ کہ نوں پرائی مبارکبادی ءَ اھتگ اَت۔ کہ وھدے رامین ءَ چاران دیستگ اَت۔ تو نہ زاناں پرچے آ ءِ چمانی تہ ءَ بُڈ شُتگ اَت۔ ءُ آئرا ءِ بوک ءُ پردگ سک دوست بوتگ اَت۔ آنکہ آئی کشک ءَ وتی جنین مہناز وتی بانوری لیوس ءِ تہ ءَ پوشائینوک نندوک اَت۔ بلے رامینؔ ءَ نہ زاناں پرچےھ ءِ بوک دوست اھتگ اَت۔ کہ ھوت وت ءَ را سینگار کُرتگ اَت۔ ءُ آئی مبارکبادی ءَ اھتگ اَت۔ آئی گور ءَ سہریں ساٹن ءِ لیوس ءَ بلوچی دوچ ءِ یک براہ داریں نمونگے ایر اَت۔ کہ بلکنا اے سیاھیں رنگ ءِ تہ ءَ اَت۔
 ءُ آئی گشان تنکّیں۔ اسپیتیں رنگ ئیگے اَت۔ کہ برائی کلابتو ءِ مہرگ جنوک اتنت۔ کہ واردم ءَ آئی گشان لگْوشت۔ کنان برائی کوپگاں ایر بوت۔ کہ پہ وتی دوئیں دستاں ایشاں بُرز کنان وتی سر ءِ گیسواں چیر دات۔ آ وتی چماں باز سیاہ کُرتگ اَت۔ ءُ یک تنکیں لالی یے جتگ اَت۔ ءُ وتی گد ءُ گشان ءِ تہ ءَ آئی سرمگ۔ آئی کنزی۔ آئی دُرّ ءُ آئی بشکھندگی درا بوت انت۔ کہ رامین ءِ دل ءِ تہ ءَ پُترت انت۔
 ءُ نوں کہ آ شپ ءِ تہاری ءِ تہ ءَ مہناز ءَ گوں ھمبگل اَت۔ گُڑا آ وتی سیر ءُ آروس ءِ سُہب ءِ وھدانی ھما مہ لقاھ ءِ عکس ءَ وتی دماغ ءُ پکرانی تہ ءَ آران مہناز ءَ دروت دیان اَت۔ چشکہ مہنازھ بہ بیت۔ ءُ ءَ ھر کس دروت دیان بہ بیت۔ چہ جائیکہ رامین یا کہ دگہ کسے۔ پرچا کہ یک عکسے اَت۔ یک تسویرے اَت۔ ءُ آئی جنین نہ اَت۔ بلکنا یک زیبائیں عکسے اَت۔ کہ آئرا یک دگہ مردے دروت دیان بہ بوتیں۔ گُڑا رامین ءَ ایراد نہ اَت۔ پرچا کہ عکس آئی تہ ءَ آ وتی جند ءِ چیر جتگیں واھگانی دیم ءَ آرگ لوٹ اِت۔ ءُ ھر چنت کہ آ وتی ھیال ءُ پکرانی تہ ءَ ءَ دروت گران بوت۔ گُڑا ھمنکس گیش آ مہناز ءَ وتی بگل ءِ تہ ءَ گران بوت۔ ءُ آئرا وتی مرد بوگ ءِ ھیال مارت انت۔ چشکہ آ ھم مردے اَت۔ چشکہ آ ھم مہر زانت۔ چشکہ آ چہ کسے ءَ کمتر نہ اَت۔
 ءُ اگاں آ چہ کس مردی ءَ کمتر اَت۔ گُڑا آ ھما دگہ یک ھیالی ئیں مردے ءِ عکس ءُ تسویر ءَ وتی دل ءَ جوڑ کنان بوت۔ کہ آ مہناز ءِ دستگہارھ ءِ لُنٹاں دروت گران اَت۔ ءُ آئی زیبائیں کلکاں چکان اَت۔ ءُ چوشان اَت۔ ءُ وتی ساٹن ءُ سلک ءِ لیوس ءِ تہ ءَ وتی گشان ءَ سر ءَ کنان کمکیں وت ءَ را چہ اے مرد ءَ پہریزاِت۔ بلے آ یعنے رامین یا کہ دومی یاھیالی ئیں مرد آئرا وتی بگل ءِ تہ ءَ گران ءُ دروت دیان اَت۔ کہ بلکنا اے عکس ءِ تہ ءَ ھمے ھیالی ئیں مردنہ ایوکھ ءَ دروت گران اَت۔ بلکنا مہناز ءَ ھم دروت گران اَت۔
 ءُ وھدے رامین ءِ اے مارشت زُرت کہ آئی ھیالی ئیں عکس ءِ تہ ءَ کسے مہناز ءَ دروت گران انت۔ گُڑا آ اچ اے ھیال ءُ پکرانی سر ءَ کمکیں ملامت ءُ ھجالت بوت۔ چشکہ آئرااِنکس آزات پکر بوگی نہ اَت۔ چشکہ ایش کدرت ءُ فطرت ءِ المیں راھبندانی ھلاف ورزی اَت۔ کہ آ وت ءَ را وتی ءُ مہناز ءِ مرد ءُ جنینی ءَ اے پیم ءَ چاران اَت۔ کہ آئرا کمکیں شرمندگی بوت۔
 بلے پدا وھدیکہ آئی گرپت ءُ زور مہناز ءِ بدن ءَ چہ گیشاں گیش بوت۔ تو آئرا ھیال اھت کہ اے عکس ءِ تھام ءِ دارگ ھم یک گناھے اَت۔ کہ باید اَت۔ کہ آئی دراھیں واھگ امشپی پدّر بہ بنت کہ چہ اِنکس مزنیں مد ءُ مُدتی ءَ آ وتی ھمے واھگاں چیر داتگ اَت۔ چہ وت ءَ چہ وتی ھست ءُ وجود ءَ کہ پرائی زند یک تچکیں واھگے اَت۔ کہ ایشی پدّر کنگ الم اَت۔ کہ تانکہ مردم ءِ دراھیں وجود وت ءَ را پدّر نہ کُرتگ اَت۔ گُڑا مردم ءِ اسلی ئیں دروشم دیم ءَ نہ یات۔
 پمیشا آ مہناز ءَ مہر کنان بوت۔ چشکہ مہناز ءَ۔ یا کہ مہناز ءِ دستگہار ءَ دگہ کسے دروت گران بہ بیت۔ اچ آئی گیشتر طاقت ور ءُ زور آوریں مردے۔ چشکہ ڈی ایچ لارنس ءِ لیڈی چیٹر لیز ءِ مرد ءَ۔ پمیشا کہ لیڈی چیٹر لیز ءَ ایوک ءَ ھمے مرد سارت کُرت۔ کُرت۔ کہ نوں رامین وت ءَ را وتی ھیالی ئیں عکسانی تہ ءَ سارت کنگ لوٹ اِت۔ کہ کدی آ وتھ ءِ بوک ءِ پُشت ءَ آئرا مہر کنان بوت۔ ءُ کدی کس دگرے ءُ مہناز ءِ لُنٹاں چوشت ءُ دروت دات۔
 ءُ ھر چنت کہ رامین ءِ عکسانی گرپت آئی شعور ءِ سر ءَ ھاکمی کنان بوت۔ ھمنکس گیش آ وت ءَ را مردے ھیال کنان بوت۔ ءُ ھمنکس گیش آئی تہ ءَ یک نوکیں طاقت ءُ زورے آیان بوت۔ کہ ساری ءَ چشکہ آ وت ءَ را اچ ایشی زبہر ھیال کنان بوتگ اَت۔ کہ اے عکس ءُ پکرانی وتی یک تھام ءُ وتی یک چسے اَت۔ کہ آ ایشرا تماسر کنگ لوٹ اِت۔ عکسانی گُڈّی ئیں مزل کُجا اَت۔
 ءُ نوں آ گوں مہناز ھنچش ھبردیان اَت۔ کہ ساری ءَ آ اچ اے گپّاں چشکہ نابلد ءُ واکب اَت۔ کہ آئرا چشکہ مہناز ءِ وش دارگ ءَ پہ ھمے ڈول ءَ ساری ءَ کنگی اَت۔ چہ جائیکہ آ وتی ءُ مہناز ءِ زند ءَ اے پیم ءَ دوزھے جوڑ کُرتگ اَت۔ ءُ چے نوں آ دگہ دوزھے جوڑ کنگ ءِ یا کہ آئی ھمے بہشت ھمے عکس ءُ ھیال اتنت۔ کہ ایش اِنکس زور آور ءُ طاقتور اتنت۔ کہ آ ایشاں چشکہ داشت نہ کُرت۔ ءُ آ ایشانی تہ ءَ چہ سرتاں پاداں پُترگ ءُ ڈب ورگ لوٹ اِت۔ ءُ ھال نوں مہناز ءِ اَت۔ کہ آ وتی ھیالانی آزاتی ءِ تہ ءَ گوں رامین ءِ بگل ءَ گوں آئی لِچ اِتگ اَت۔
 ءُ مہناز وتی وابانی عکساں چاران ءُ گندان اَت۔ کہ رامین ءِ ھر دروت۔ دیدگؔ ءِ دروتے اَت۔ ءُ رامین ءِ ھر دست جنگ ءِ تہ ءَ آئرا ھنچش مارشت بوان بوت۔ چشکہ دیدگ ءِ لنکک آئی نرم ءُ نازرکیں بدن ءِ تہ ءَ بُڈّ گران اتنت۔ ءُ امشپی آ لوٹ اِت۔ کہ ھر چنت کہ بہ بیت۔ گُڑا آ دیدگ ءِ عکسانی یاتاں وتی دل ءَ پُھر بہ کنت۔ پرچا کہ دیدگ ءِ یک دروتے پرائی چہ رامین ءِ ھزار بیگانگیں دروتاں چہ گران بہا ءُ کیمتی اَت۔ کہ آ ھر چیز ءَ یلہ دَیگ لوٹ اِت۔ بلے دیدگ ءِ یاتاں چہ وت ءَ دور کنگ نہ لوٹ اِت۔ ءُ نوں کہ رامین آئرا اِنکس درد داتگ اَت۔ اِنکس بربادی ءُ ڈکھ داتگ اَت۔ اِنکس دلپدردی داتگ اَت۔ گُڑا دیدگ ءَ گوں آئی پجاروکی آئرا برے درجگ ءَ آورتگ اَت۔ کہ نوں آدیدگ ءَ چہ دل ءَ برگ نہ لوٹ اِت۔ ءُ نیکہ دیدگ ءَ شموشگ لوٹ اِت۔ ءُ نیکہ آ چہ دیدگ ءَ جتا بوت۔ کُرت۔
 ءُ پہ جہانداری ءَ رامین آئی مرد اَت۔ بلے وتی دل ءِ تہ ءَ آ دیدگ ءَ وتی مرد جوڑ کُرتگ اَت۔ ءُ نوں وت رامین آئرا آزات اِشتگ اَت۔ کہ آزات اَت۔ ایوک ءَ آ رامین ءِ جنین زانگ بوتیں۔ تانکہ ڈنی دنیامہ زانتیں کہ رامین ءِ جنین نا وش اچ آئی وتی سُہناں گپتگ اَت۔ کہ ایش بلکنا پہ رامین۔ پرائی ماس ءُ کہول ءَ یک مزنیں المیہ یے بوت۔
 ءُ دومی نیمگ ءَ آ ھم گوں وتی نام ءَ سُہن ءُ طلاق ءِ ھرپ ءُ لوزاں مان کنگ نہ لوٹ اِت۔ بلے آ نوں دیدگ ءَ اِشت نہ کُرت۔
 پدا رامین وتی لُنٹاں بہ آئی لُنٹاں ایر کُرت۔ تو مہناز ءَ ھنچش تور اِت۔ چشکہ دیدگ ءِ زنڈ ءُ سیاھیں مرمر کنوکیں لُنٹ آئی لُنٹاں دروت دیان اتنت۔ ءُ آ چہ ڈگار ءَ بُرز بوان یک دگہ نشگ ءِ تہ ءَ بُڈّ شُتگ اَت۔
 یکدمے وتی لُنٹاں چہ مہناز ءِ لُنٹاں بُرز کنان رامین اچ آئی جست کُرت۔
 ترا منی لُنٹانی تھام دوست انت۔ چے۔
 باز سک مہناز وتی چماں نزّ کنان گْوشت۔ آنکہ وتی دل ءِ تہ ءَ آ زانت کہ آ دروگ بندگ ءَ انت۔ کہ رامین ءِ لُنٹانی تہ ءَ تھامے اَت۔ ءُ نیکہ چسے۔ بلے دیدگ ءِ لُنٹانی تہ ءَ یک تھام ءُ یک چسے اَت۔ کہ ایشاں مہناز وتی لوزانی تہ ءَ بیان کُرت نہ کُرت۔ ایوک ءَ وتی دل ءِ جہلانکیانی تہ ءَ مار اِت۔
 ءُ پدا آ وتی چماں نزّ کُرت۔ ءُ یک وارے دوارگ پہ دلجمی رامین آئی لُنٹاں چوشان بوت۔ ءُ مہناز ءِ آہ ءُ افار در کپان بوت انت۔ چشکہ آ بہشت ءِ تہ ءَ وت ءَ را ھیال کنان بہ بیت۔ آنکہ آ وت ءَ را یکدمے ساری دوزھہ ءِ تہ ءَ ھیال کنان بوتگ اَت۔ بلے نوں ناگت ءَ چہ رامین ءِ باز منّت ءُ زاری ءُ ندر ءُ قربان بوگ ءَ پد آ رامین ءِ شخصیت ءِ نزوریں۔ کمزوریں ءُ جہلیں ھیالاں چشکہ زانتگ ءُ پوہ بوتگ اَت۔ کہ اے مفکر ءُ فلسفہ دان کہ وت ءَ را وتی دور ءُ زمانگ ءِ چہ کُلاں مزن ءُ مستریں فلسفہ دان ءُ مفکر ھیال کنان بوتگ اَت۔ گُڑا آ وتی اسلیت ءِ تہ ءَ چشکہ تُرسوک۔ چنکس نامرد۔ چنکس بے راہ ءُ بے کشک ءُ چنکس سُبک اَت۔ کہ بلکنا آ وتی دردواریں زند ءِ تہ ءَ کدی چشیں نزور۔ تُرسوک ءُ جہل ھیالیں مردے نہ دیستگ اَت۔ چشکہ رامینؔ اَت۔
 ءُ آئرا اپسوز بوت۔ کہ آ پرچے چہ چشیں کمزور ءُ نزور ءُ تُرسوکیں مردے ءَ بازیں اُمیت داشتگ اَت۔ کہ نوں دیمتر ءَ آئرا چرے مرد ءَ ھچ پیمیں اُمیت ءُ واھگے دارگی نہ اَت۔ پرچا کہ اے مرد وتی گردشت ءِ تہ ءَ آزمان ءِ سر ءَ چوشنگیں استال ءَ چہ وتی بنجاہ ءُ مرکز ءَ جتا بوتگ اَت۔ ءُ وتی پہ دیم آ گردون ءِ چرخ ءِ تہ ءَ روان اَت۔ کہ آئرا مزل ءِ ھچ کشک ءُ ھچ راھے نہ اَت۔
 چشیں مردے آئراچے اُمیت اَت۔ ھچ پیمیں اُمیتے نہ اَت۔
 نوں آئی اُمیتانی بنجاہ دیدگ اَت۔ ڈاکٹر دیدگ۔ آئی وابانی واجہ۔ آئی زند ءِ اسل مالک۔ آئی جنت ءُ آئی دوزھہ۔
 ءُ پدا رامین وتی جند ءِ عکسانی تہ ءَ بُڈ چہ وتی بُرز ءُ بالائیں درجگ ءَ جہل اھت۔ وھدے آئی بدن ھید کُرت۔ ءُ آ وتی واھگانی گُڈّی ئیں مزل ءَ سر بوت۔
 ءُ مہناز یک جہلانکیں ھیسکگے جت چشکہ آئرا تسلا برس اِیت۔ پرچا کہ وھدے آ رامین ءِ بگل ءَ اَت۔ گُڑا ھما دمان آئی چمانی تہ ءَ پہ یک ساھت ءُ دمے ءَ دیدگؔ ءِ ھیال اھت ءُ آ ھمے ھیالانی تہ ءَ بُڈ شُت کہ اے گُڈّی ئیں ساھت ءَ رامینؔ ساڑی ءُ موجود نہ اَت۔
 ءُ ھمے ھال رامین ئیگ اَت۔ کہ وھدے آ وتی واھگانی گُڈّیئیں مزل ءَ اھت گُڑا آئی بگل ءَ مہناز نہ اَت۔ بلکنا سلک ءُ ستارہ ءُ ساٹنانی تہ ءَ پوشائینوک نازرکیں دستاں بُرز کنان بوت۔ ءُ گوں آئی دستانی بُرز کنگ ءَ آئی سہتانی شلکگ ءِ توار ھم آئی گوشانی تہ ءَ اھت۔ آ ءِ عکس ءَ کدی چہ دل ءَ نہ بُرت۔ ءُ امشپی بلکنا آئی بگل ءَ اَت۔ یا کہ دگہ کسے ءِ بگل ءَ۔ رامین ءَ اے جست ءِ پرواہ نہ اَت۔
 پدا مہناز پاد اھت ءُ دست ءَ مُچ جنان چراگ ءَ روک کُرت۔ ءُ کوٹی ءِ تہ ءَ روژنائی بوت۔ ءُ آ ھر دو اولی وار چشکہ وت ءَ راچہ نزینکی ءَ چاران اتنت۔ ءُ آ ھر دو کھندان بوت انت۔ چشکہ آ وتی دوزھہ ءِ ھیالاں باز پشت ءَ یلہ بہ داتیں۔ کئے زانت۔
دومی سُہب ءَ وھدے آ چہ وتی ایمنیں واب ءَ پاد اھت انت۔ تو مہناز وتی ھسپتال ءِ تیاری ءِ تہ ءَ بوت۔ رامین کہ تنے وھدی وتی لیپ ءِ تل ءَ اَت۔ آئرا جست کُرت
 کُجا روگ ءَ ئے۔
 ھسپتال ءَ۔ مہناز وتی موداں گوں دیوال ءَ جنوکیں مزنیں شیشگ ءِ تہ ءَ شکّ کنان گْوشت۔ مروچی آئی گپتار ءُ گْوشتن ءِ تہ ءَ نہ زہرگ ءُ غسہ یے اَت۔ نیکہ آ باز وش اَت۔ چشکہ آ زند ءِ وشی ءُ تہلیاں یک پیم ءَ گران نیکہ وش ءُ نیکہ پریشان اَت۔ ءُ نیکہ آئرا چہ وت ءَ را گلگ ءُ گلگداری ھست اَت۔ ءُ نیکہ آ چہ رامین ءَ گلگدار اَت۔ پرچا کہ رامین آئی دنیا ءِ تہ ءَ ناگت ءَ اھتگ اَت۔ کہ اے ناگتیں سرگْوست ءَ وتی زند ءِ یک بہرے ھیال کنان اَت۔ بلے ایش آئی زندگانی ءِ المیں بہر نہ اَت۔ کہ آئی زندگانی ءِ المیں بہر دیدگ اَت۔ کہ آ چہ رامین ءَ زار گرگ ءَ پد گوادر ءِ ھسپتال ءَ دیدگ ءَ دیستگ اَت۔ گُڑا آئی دراھیں کسمت چشکہ بدل بوتگ اَت۔ کہ نوں رامین بوتیں۔ کہ مہ بوتیں۔ پرائی ھچ پرکے نہ کپت۔ آنکہ ساری ءَ آ رامین ءِ اد ءَ بوگ ءَ پہ وت یک دیوال ءُ راہ سنگے ھیال کنان بوتگ اَت۔ بلے اے ھما روچانی کسہ ءُ آ زمانک اتنت۔ وھدے آ رامین ءَ یک پورائیں مردے ھیال کنان بوتگ اَت۔ ءُ آ وھداں آ چرائی تُرس اِت۔ ھرز کُرت۔ ءُ سرام کُرت۔ چشکہ آئی چاگرد ءِ تہ ءَ جنین آدم چہ وتی مرداں تُرس انت۔ کہ باز رنداں آیانی مرد آیاں جت انت۔ ءُ ٹپ اتنت۔ ءُ بندات ءَ رامین ھم پہ مہناز ءَ مردے اَت۔ کہ اے مرد ءِ عزت ءَ کنگی اَت۔ ءُ اچ آئی تُرسگی اَت۔
 بلے نوں رامین ءِ ھرکت۔ رامین ءِ ھبر ءُ ھالاں پد رامین ءِ درارھیں عکس مہناز ءِ دل ءُ دماغ ءِ تہ ءَ راڈ راڈ بوتگ اَت۔ ھنچش چشکہ شیشگ ءِ پرشگ ءَ پد دراھیں شیشگ ژدگ ژدگ پرشان کور بیت۔ چی ءَ کہ رامین مردے نہ اَت۔ بلکنا یک نزور ءُ تُرسوک ءُ وھمی ءُ وسوسگی ئیں شکھسے اَت۔ کہ آئرانیکہ مرد ءُ جنینی ءِ سر ءَ یکین اَت۔ ءُ نیکہ آ دنیا ءِ دگہ سیادی ءُ رشتگ ءِ سر ءَ سکھت ءُ یکین کُرت۔ ءُ نیکہ آئرا یکین ھست اَت۔ کہ پرائی زندگانی ھچ چیزے نہ اَت۔ بلکنا یک چاپ ءُ دھولے اَت۔ مہناز نہ زانت کہ اے چاپ ءُ دوھل ءِ متلب چے اَت۔
 ءُ نوں کہ آپشومان بوتگ اَت۔ ءُ آئرا یک وارے پدا وتی جنین جوڑ کنگ لوٹ اِت۔ گُڑا آ وتی اسلیت ءَ گیشتر برائی دیم ءَ پدّر کُرتگ اَت۔ کہ آ راستی مردے نہ اَت۔ بلکنا یک بے معنا ءُ ھشکیں شکھسے اَت۔ کہ ھدا آئرا اے دنیا ءِ تہ ءَ دیم داتگ اَت۔ ایشرا واجہ ھدا وت زانت۔
 پمیشا مہناز آئی نزوری ءُ کمزوریاں وتی دست ءَ گران وتی جند ءِ باندات ءِ بارو ءَ پکر جنان بوتگ اَت۔ پرچا کہ نوں مہناز ءَ دلجمی بوتگ اَت۔ کہ آ ھر کارے بکُرتیں گُڑا رامین آئی دیم ءَ ھجالت اَت۔ کہ آ وتی آزاتی ءِ تہ ءَ ھچ چیزے نہ کُرت۔ تانکہ آ آئی ءَ یعنے مہناز ءَ وش نہ کُرتگ اَت۔ ءُ مہناز زانت کہ رامین ءِ نزوری چے اتنت۔ کہ وھدے یک مردی ءِ چشیں نزوری ءُ کمزوری بہ بنت گُڑا آ وتی جنین ءِ دیم ءَ چہ کدی وتی چماں بُرز کُرت۔ کُرت۔ چے آ وتی چماں گوں وتی جنین ءِ چماں یکجاہ کُرت۔
 کدی نہ کُرت۔ مہناز سوگہ اَت۔ مہناز ھشیاریں جنکے اَت۔ آئرا ھبر اَت۔ کہ رامینؔ یک نزوریں مردے اَت۔ کہ آ ایوک ءَ وش بوگ لوٹ اِت۔ چہ جائیکہ اے وشی آئرا وتی عکسانی تہ ءَ دست بیاتیں یا کہ گوں مہناز بدن ءِ ھشکیں لیب ءُ گْوازی ءِ تہ ءَ بیاتیں۔ کہ مہناز مُدام آئی مہرانی لہڑگاں ھشک ءُ سارت وتی بدن ءَ مار اِت۔ کہ ایشانی تہ ءَ آ گرمائشت نہ اَت۔ چشکہ یک جنین آدمے چہ وتی مرد ءَ ایشی امُیت ءَ کُرت۔ کُرت۔ چی ءَ کہ رامین وتی واھگانی تہ ءَ وت ءَ را وش کنگ ءِ واب دیست بلے کدی آ آئرا یعنے مہناز ءَ وش نہ کُرت۔ چشکہ آئی یعنے مہناز ءِ ھچ واھگ ءُ ھچ اُمیتے مہ بیت۔ بگیر چہ گْوستیں شپ ءِ وشیاں کہ اولی وار رامین بدل بوتگ اَت۔ ءُ وتی دراھیں شخصیت ءِ تہاریں دمَگاں پرائی دیم ءَ پچ کُرتگ اَت۔ کہ اچ اے در ءُ دمَگانی پچ بوگ ءَ پد مہناز چشکہ اولی وار زانتگ اَت۔ کہ رامین چنکس تن آسان ءُ چہ وتی راہ ءُ کشک ءَ جتا ءُ بیگانگیں مردے اَت۔
 ءُ آئرا نوں پرے مرد ءَ ارمان ءُ اپسوز بوگ ءَ اَت۔ کہ آ چش بزھگ ءُ بے وار اَت۔ کہ بازرنداں آ آئرا گریہان ھم دیستگ اَت۔ چشکہ آ وتی بدن ءِ واھگ ءُ لوٹانی دیم ءَ باز نزور بہ بیت۔ بلے پدا آئی دل اچ آئی پرشتگ اَت۔ بگیر چہ گْوستگیں شپ ءِ وشیاں کہ اولی وار آ وتی دل ءِ عکسانی تہ ءَ دگہ کسی ءَ را چاران وش بوتگ اَت۔
 ءُ نوں شیشگ ءِ دیم ءَ اوشتوک آ وت ءَ را پہ ھسپتال روگ ءَ سینگار ءُ تیارکنان اَت۔ ءُ رامین آئرا چہ لیپ ءِ تل ءَ چاران جست کنان اَت۔ ءُ آ پہ ایمنی ءُ دلجمی رامین ءِ جستانی پسّو ءَ دیان اَت۔
 ھسپتال ءَ تو نوکر بوتگ ئے۔ چے۔ رامین جست کُرتگ اَت۔ ءُ آ پسو داتگ اَت۔
 نا۔ اد ءَ من پہ انسانیت ءِ شری ءَ کار کنگ ءَ اوں۔
 باز شریں ھبرے کہ ترا انسانانی دوستی ھست بلے وتی مرد ءَ تو اِنکس وھد زارکُرتگ۔ چے من انسانے نہ یاں۔ رامین کھندان ءُ بشکھندان اچ آئی جست کُرتگ اَت۔
 منی مرد انسانے ھست بلے آ مہر نہ زانت۔ مہناز ھم بشکھندگ بشکھندگ رامین ءِ ھبرانی پسو ءَ دیان بوتگ اَت۔ دیمتر ءَ آ چہ مہناز ءَ جست کُرتگ اَت۔
 اے ھسپتال گرّ ءِ ھسپتالے چے۔ لیپروسی سنٹرے۔
 ایشرا من اِشکُتگ کہ جرمن لیڈی ڈاکٹرے ایلن یا ھلن ھلینگ ءَ انت۔ ھمے ھبرراست انت۔
 تو چہ کئی ءَ اِشکُتگ۔
 من ءَ شاری ھال داتگ اَت۔ زی۔
 ھو ھنچش انت۔ اے ھسپتال باز کْوھنگیں ھسپتالے۔ ءُ من اد ءَ روآں تو من ءَ انسانیت ءِ ھذمت ءِ تہ ءَ یک مزنیں وشی یے بیت۔ چشکہ من چہ وتی دراھیں گناہ ءُ ھرابیاں بُرز بیاں۔
 ءُ وتی گشان ءَ سر ءَ کنان آ چہ میز ءَ کمکیں عطر ءُ زباد وتی گور ءُ گردن ءَ مُشت تو رامین ءِ توار اھت۔
 تو من ءَ بہ بر گوں۔ من گوں جرمن لیڈی ڈاکٹر ءَ گپ جنگ لوٹ آں چی ءَ کہ کراچی ءِ انگریزی اسکول ءِ تہ ءَ یک جرمن لیڈی ٹیچری ءَ مارا وانینت۔
 تو بیا۔ بلے اد ءَ بگیر چہ ناجوڑاں تو دگہ ھچ چیزے نہ گندئے۔ مہناز لوٹ اِت۔ کہ آ ھسپتال ءَ مئیت بلے رامین گْوشان بوت۔
 من کایاں پرچا کہ من ءَ اے لیڈی ڈاکٹر ءَ گوں گپ ءُ تران کنگی انت۔ کہ چہ اِنکس دور ءَ پہ مئے علاج ءَ اھتگ گُڑا الم ءَ آ یک مزنیں مردمے۔ ءُ پدا رامین آئرا توار کُرت۔
 چہ روگ ءَ ساری تو اد ءَ بیا کہ من تئی بوک ءِ پُشت ءَ تئی بشکھندگیاں بچارآں کہ من ترا باز دروت داتگ۔ من ءَ پہل کن۔
 ءُ پدا مہنازآئی کش ءَ نشت تو رامین گوں وتی دستاں آئی دیم ءَ چہ گشان ءِ کنکاں زُرت۔ بُرز کُرت۔ ءُ آئرا بوک کُرت۔ کہ آئی چم نظر آیگ ءَ بوت انت۔ ءُ پدا آ آئی بوک ءَ بُرز کُرت۔ تو مہناز بشکھندگ اَت۔ ءُ رامین آئی بشکھندگیں لُنٹاں دروتے گپت تو مہناز گْوشت۔
 ھمے ھاتر ءَ من گْوش آں کہ تئی مہراں وھد ءُ پاس نیست چشکہ تو مُدام لوٹ ئے۔ کہ من ترا مہر بکن آں۔ مُدام من بوک بباں۔ مُدام من بانورے بباں۔ بلے اے ڈول بوت نہ کنت۔
 بلے منی دل لوٹ اِیت۔ کہ ھنچش بہ بیت۔ کہ تو منی دیم ءَ بانور ءِ پیم ءَ بوک بہ بو۔ ءُ من ترا بچارآں۔
 بلے اے ھیال ترا نوں پرچے اھتگ۔ مہناز اچ آئی جست کُرت۔ ءُ رامین نہ زانت کہ چے بگْوش اِت۔ پدا گْوشان بوت۔
 پرچا کہ بگیر اچ تو من زندگ بوت نہ کنیں۔ ھو
 پرچے ترا باور نہ یات۔
 خیر مہناز پاد اھت ءُ در کپت۔
 ءُ رامین ءَ ھیال اھت چشکہ مہناز ءِ در کپگ ءَ پد آئرا وتی ذات ءِ تہ ءَ یک مزنیں ءُ آریپیں یکتنائی ءِ مارشتے بزور اِیت۔ چشکہ اگاں مہناز آئی کِرّ ءَ مہ بیت۔ گُڑا آئی دراھیں واھگ ءُ لوٹانی پیلو کنوک کس مہ بیت۔ چشکہ آئی بدن ءَ چے پاد آئیوکیں ھیالاں یک جاہ مزلے بکار اَت۔ ءُ اے مزل ءُ جاہ مہناز ءِ بدن اَت۔ یا کہ ھما وشبو۔ رنگ ءُ عکسانی رنگ اَت۔ کہ ایشانی تہ ءَ آ مُدام وتی جند ءِ عکس ءَ چار اِت۔ ءُ دیست پمیشا تو آ دنیا ءَ یک چاپے ھیال کنان بوتگ اَت۔ بلے آ چشکہ زانت کہ مہناز آئی چاپانی بہر بوگ نہ لوٹ اِت۔
 ءُ وتی ءُ مہناز ءِ جتائی۔ ھمے نزینکی ءُ ھمے ھورکی ءِ ھیالاں آ وت ءَ را اے دنیا ءِ تہ ءَ چٹ یکتنا ءُ ایوک ھیال کنان بوت۔
ھما روچی کہ گوادر ءَ رامین گوں وتی تھرو ءُ ناکو ءُ ماس ءَ گپ ءُ تران ءُ دیوان کنان بوتگ ءُ ھچ جاھے در نہ کپت۔
 آیانی گپ۔ میر مُراد جان ءِ گپ خاص کلات ءِ پاسو ءَ اتنت۔ یعنے وت میر مُراد جان گوادر ءَ نشتی اَت۔ بلے آئی ارواھ چشکہ کلات ءُ مستونگ ءُ شال ءَ اَت۔ کہ اد ءَ چے بوگ ءَ اَت۔ ءُ اد ءَ نوں دیمتر ءَ چے بوگی اَت۔
 میر مُراد جان نوک نوک پہ وت ریڈیویے گپتگ اَت۔ کہ ایشی ءَ میڈیم ویو ءِ سر ءَ کراچی ءِ اسٹیشن گوشدارگ بوت۔ کہ اد ءَ ھالانی تہ ءَ زانگ ھنچش بوگ ءَ اَت۔ کہ سرکار یعنے مارشل لاء حکومت خان میر احمد یار خان ءُ شازادگ میر حمل ءِ سر ءَ بگاوت ءِ دعویٰ ءَ دیم ءَ ھلینگ لوٹ اِت۔ چی ءَ کہ خان تنے وھدی وتی ھما ساری ءِ لوٹانی سر ءَ اوشتاتگ اَت۔ ءُ اچ آیاں یک گامے پدی نہ بوتگ اَت۔
 ءُ میر مُراد جان گچکی خان ءِ وتی ھبر ءِ سر ءَ اوشتگ ءُ وتی پادانی دارگ ءِ سر ءَ باز سک وش اَت۔ کہ خان میر احمد یار خان تنے وھدی نزوری یے پیش نہ داشتگ اَت۔ کہ اچ آئی قوم ءِ چم جہل بہ بنت۔
 میر مُراد جان ءَ چہ خان ءَ اِنکس اُمیت پمیشا اَت۔ کہ آ خان ءَ بلوچانی گُڈّی ءُ آخری نشان ءُ سمبل ھیال کنان اَت۔ کہ دراھیں ڈیھ نوں آئی نیمگ ءَ چارگ ءَ اَت۔ کہ آ چے کنگ لوٹ اِیت۔
 آنکہ پہ بازیں مردماں خان یک گْوستگیں ءُ گْوزوکین ھیال ءُ پکرے اَت۔ کہ نوں مہلوک ءَ خان ءَ چہ دل ءَ برگی اَت۔ ءُ شموشگی اَت۔ بلے پہ میر مُراد جان۔ خان ءِ پکر ءُ ھیالان چہ وتی دل ءُ دماغ ءَ درگیجگ یک باز مشکل ءُ گرانیں ھبرے اَت۔ کہ آ گوں خان ءَ وھد گْوازینتگ اَت۔ آ خان ءِ ملازم ءُ ھذمتگار بوتگ اَت۔ آ گوں خان ءَ نند ءُ نیاد کُرتگ اَت۔ آئی نمک ءُ نان ءَ وارتگ اَت۔ گوں آئی وتی وپاداری پیش داشتگ اَت۔ ءُ اچ آئی پائدگ ءُ سیت زُرتگ اَت۔ ءُ اچ آئی کیلگ ءُ امباراں پہ وت بہرے در کُرتگ اَت۔ بزاں آ ھر رنگ ءُ ھر دروشم ءُ ھر سورت ءِ تہ ءَ خان ءَ پہ شری دیستگ اَت۔ ءُ آئرا خان ءِ بازیں خوبوانی بارو ءَ چہ ایدگراں گیشتر ھبر اَت۔ کہ خان پہ بلوچاں یک مزنیں اُمیتے اَت۔ کہ بلکنا میر مزار۔ آئی بچ کہ نوں شال ءَ وانگ ءَ اَت۔ یا کہ ورنا وانندہ گل ءِ نوک چوکیں ورنا نوں خان ءَ۔ وتی گْوستگیں راجدپتر ءَ وتی کماش ءُ مستریں مرماں چہ دل ءَ بُرتگ اَت۔ کہ میر مُراد جان گچکی ءِ ھیال ءَ اے شریں ھبرے نہ اَت۔ کہ تو وتی گْوستگیں روچانی نشان ءُ سمبلاں چہ دل ءَ بہ بر ءُ یک نوکیں دنیایے بہ ٹاھین آنکہ نوکیں دنیا ءِ ٹاھینگ ھم الّم اَت۔ بلے میر مُراد جان گچکی پیمیں مردماں وتی گْوستگیں میار جلّی ءُ وتی بلوچی میار ءِ دارگ ھم ھمنکس الم اَت۔ چشکہ نوکیں دنیا ءِ لوٹ ءُ گزر۔
 آنکہ میر مُراد جان خان ءِ بازیں پیسلہاں نہ منّ اِت۔ چشکہ آئی گوں وفاق ءَ انونیں مڑگ ءَ جنگ ءُ دعویٰ۔ کہ چہ بندات ءَ میر مُراد جان گچکی ایشی ءَ شریں ھبرے نہ زانت کہ چہ الھاق ءَ پد نوں یک وارے پدا کْوھنگیں پولیانی ٹپگ ءُ درگیجگ پہ قوم ءَ نکسان دیوکیں ھبرے اَت۔ کہ نوکیں ریاست کہ وت ءَ را یک قومی ریاستے گْوشگ ءَ اَت۔ آئی تہ ءَ دومی ریاست ءِ گنجائشت نیست اَت۔ ءُ میر مُراد جان ءَ ھبر اَت۔ کہ خان وتی آزاتی ءُ وتی جتائیں ریاست ءَ لوٹگ ءَ نہ اَت۔ بلے آئی گوں وفاق ءَ دیم پہ دیمی ءَ جیڑہ ھنچش اَت۔ کہ نوں خان دراھیں ڈیھ ءِ بلوچاں یکجاہ کنگ لوٹ اِت۔ ھما بہراں ھم کہ آ نوں سندھ ءُ پنجاب ءِ بہر اتنت۔ ھما کہ گوں ایران ءُ اوگانستان ءَ اتنت۔ کہ اے دراھیں چیز۔ اے دراھیں لوٹ نوں بگاوت۔ ءِ معنا ءِ تہ ءَ آیگ ءَ اتنت۔ کہ ایشی اجازہ ءَ نوکیں قومی ریاست چون دات کُرت۔
 ءُ چہ بندات ءَ میر مُراد جان خان ءِ ھمے ناگت ءَ سک ءُ ناگت ءَ نرم بوگ ءِ سر ءَ چہ خان ءَ نہ وش اَت۔ کہ اے خاصیت خان ءِ وتی شخصیت ءِ تہ ءَ یک وڑ ءُ یک تابے آورتگ اَت۔ کہ ھمے چیز ءَ پیش داشت کہ خان ءِ تہ ءَ یک ھم رنگی یے نیست اَت۔ چشکہ بوگی اَت۔
 بلے میر مُراد جان گچکی اچ اے کسان ءُ گْونڈیں شخصی کمزوریاں ابید خان ءِ نشان ءُ سمبل ءَ پہ وت یک پہر ءِ ھبرے زانت۔ ءُ مُدام برے ھبر ءِ سر ءَ پہر بست کہ آ چہ خان ءَ اِنکس نزینک اَت۔
 آنکہ لہتیں روچ ساری کیچ ءُ گوادر ءِ تہ ءَ آ پہ وتی جنک مہناز ءَ پریشان ءُ مونجا اَت۔ کہ دراھیں روچ وتی کاپر ءِ چیر ءَ مان کُرتگیں چیرگیج ءِ سر ءَ بالشت ءَ تکیہ کنان آ گوں وتی چلیم ءَ مشکول بوت۔ وھدے آئی جن در بی بی گوں مولد شاری ءَ گس ءِ کارانی تہ ءَ دست گٹ بوت۔ ءُ مہناز ھسپتال ءَ درشت گُڑا میر مُراد جان گچکی وتی گُڑاکو تمباک ءِ دھوت ءَ گوں مائی ءُ زرّ ءِ بٗو ءَ ھوار کنان وتی ھیالانی اسپ تاچینت کہ گیشتر آ کلات۔ مستونگ ءُ شال ءِ بابت ءَ پکر جنان چشکہ آئی ارواہ ھموداں گردان بہ بیت۔ چی ءَ کہ آئی کسانی ءُ مزنی ھموداں گوں انگریز۔ گوں سکھ۔ گوں ہندو ءُ گوں ایرانی ءُ اوگان افسر ءُ اہلکارانی نند ءُ نیاد ءَ گْوستگ اَت۔ ءُ خان ءِ ثواب ءَ آ بازیں چیز دیستگ اَت۔ وارتگ اَت۔ پوش اِتگ اَت۔ اِشکُتگ اَت۔ ءُ مارشت کُرتگ اَت۔ کہ نوں پیری ءِ تہ ءَ آ پہ وتی ورنائیں جنک ءَ پریشان اَت۔
 بلے چہ رامین ءِ آیگ ءَ پد میر مُراد جان گچکی یک وارے پدا وش بوتگ اَت۔ ءُ آئرا وتی جنک ءُ رامین ءِ آئیوکیں زند چشکہ رژنا گندان بوتگ اَت۔ ءُ آئرا یک دلجمی یے بوتگ اَت۔ وھدے چہ رامین ھما سُہب ءَ چہ بُرز ءَ جہل اھت تو وتی ناکو ءَ کاپر ءِ چیر ءَ یک نوکیں تگردی ءِ سر ءَ چار زانو دیست کہ وتی چلیم ءَ کشان اَت۔ کہ آئی گُڑاکو ءِ بٗو دراھیں کاپر ءِ تہ ءَ تالان بوتگ اَت۔
 آ رامین ءَ بیا بخیر کُرت۔ ءُ وتی کنک ءَ یک دگہ بالشتے پہ رامین ءَ دیمی کُرت۔ رامین بالشت ءَ چہ وتی ناکو ءَ دست ءَ چِکّ اِت۔ ءُ گوں آئی دیم پہ دیم نشت۔
 رامین ءِ تھرودُربی بی چشکہ وتی زامات ءِ راہ چار بہ بیت۔ دمانی تہ ءَ نہاری آورت۔ گرادوکیں مائی۔ پراٹا۔ کمکیں برنج ءُ بانکلینک ءِ ساگ ءِ نیاری ءَ رامین ءِ دیم ءَ ایر کُرت۔ ءُ پدا چاہ آورت۔
 ماس ھانی ھم چہ یک کنڈی ءَ دراھت ءُ رامین ءَ وش ءُ وشال دیست تو وش بوت۔ ءُ وتی براس میر مُراد جان ءِ کشک ءَ نشت ءُ آئی چلیم ءَ زُرت۔ بلکنامیر مُراد جان وتی چلیم ءَ پہ وتی گہار ءَ دیمی کُرت۔ ءُ آ چلیم نل ءَ وتی لُنٹانی نیام ءَ ایر کنان کڑکڑ گُڑاکو ءُ تمباکانی ترندیں بٗو ءَ تالان کنان بوت۔ ءُ کدی وتی بچ رامین ءَ کدی در بی بی ءَ کدی میر مُراد جان ءَ چاران بوت۔ ءُ آئرا ھیال آیان بوت۔ چشکہ سید کلاگی ءِ تائیت ءُ دمانی پائدگ نوں دیم ءَ آیان اَت۔
 مروچی براس۔ گہار۔ جنین ءُ زامات دراہ وش گپ کاپر ءِ چیر ءَ نندوک اتنت۔ ءُ رامین وت ءَ را چہ ھر روچ ءَ جتا ھیال کنان اَت۔ چشکہ زند ءِ ھمروچیگیں واھگ ءُ لوٹاں گوں ھم تپاک بوان اَت۔ چشکہ آ پہ وت یک نوکیں زندے بندات کنگ لوٹ اِت۔ آنکہ آئی وتی ذات ءَ گوں مڑگ ءُ جنگ ءُ دعویٰ ءُ بگاوت ءُ یاگی گری چشکہ البرٹ کامیو ءِ پیمیں یاگی گری یے اَت۔ کہ وتی جند ءِ چپ ءُ چاگرد ءِ تہ ءَ آ وت ءَ را یک بیگانگ ءُ یک بدرے ھیال کنان اَت۔
 ءُ ھر راج ءُ چاگرد ءِ تہ ءَ چشیں یاگی ھست اتنت۔ پرچا کہ اے زند مُدام پہ ھر مردم ءَ وت ءَ را جتا جتاپ یش کُرت۔ ءُ ھر مردم وتی جند ءِ وڑ ءُ شون ءِ پیم ءَ گوں زند ءِ پیگور ءُ چیلنج ءَ گوں ھم دیم بوت۔ ءُ رامین ءِ جُہد ھمیش اَت۔ کہ آ گوں وت ءَ زند ءِ آئیوکیں ھما دراھیں تہلی ءُ سوریاں وتی پیم ءَ یک راہ ءُ کشکے بہ دنت کہ آ پہ وتی زند ءَ ذمہ وار اَت۔ بلکنا پہ ایدگراں ھم ذمہ وار اَت۔ چشکہ مہناز ءِ زند ءِ۔ آئی وشی ءُ گمانی ذمہ وار نوں آ۔ ءُ ایوک ءَ آ اَت۔ آنکہ مہناز ءُ آئی استال جتا اتنت۔ بلے آئرا زند ءِ ھمے ابسیرڈیٹی یعنے بے معنائیت ءَ چہ بُرز روگی اَت۔ بگاوت کنگی اَت۔ ءُ یاگی بوگی اَت۔ بلے آئی یاگی گری ءِ تہ ءَ یک ذمہ واری یے مان اَت۔ ءُ اے ذمہ واری بلکنا راجدپتری ذمہ واری یے اَت۔ کہ ایوک ءَ پہ وت ذمہ وار نہ اَت۔ بلکنا پہ دراھیں دنیا ذمہ وار اَت۔
 ھانی آئی ماس چلیم ءَ یک وارے پدا وتی براس مُراد جان ءِ نیمگ ءَ کنان گوں وتی بچ رامینؔ ءَ دلگوش بوان گْوشت۔
 تئی ناکو ءِ قربان۔ دراھیں روچ کلات۔ شال ءُ مستونگ ءِ ھیالاں گوں سر ءُ چیر انت۔ کہ اے دنیا ءِ تہ ءَ بگیر جنگ۔ کُشگ۔ لٹ ءُ گرپتاری ءُ بندی گری ءَ دگہ ھبرے ھست یا کہ ما پیدا پمے سیاھیں روچاں بوتگ۔
 ءُ رامین کہ نوں وتی ناشتہ ءُ نہاری ءِ گُڈّی ئیں باخو ءَ وران کندوری ءَ پتایان اَت۔ گُڑا وتی مات ءِ نیمگ ءَ بشکھندگ بوان گْوشت۔
 ناکو مزن کلات ءَ بوتگ۔ نوکری کلات ءَ کُرتگ۔ زند گوں خان میر احمد یار خان ءَ کُرتگ۔ گُڑا آ چون کلات ءَ شموشت کنت۔ ءُ نوں آئی مونجائی ءُ پریشانی۔ ءُ بلکنا ایش مئے دراھیں مردمانی مونجائی ءُ پریشانی ءِ سبب انت۔ کہ ما نہ زاناں کہ مئے باندات اے مُلک ءِ تہ ءَ چے بیت۔ چے خان ءِ سر ءَ بگاوت ءِ مقدمہ ءُ دعویٰ راستی ءُ یک حقیقتے۔ چے منی پِس ءِ سر ءَ ھم بگاوت ءِ مقدمہ روان دَیگ بیت۔ اگاں چش بوت۔ گُڑا دراھیں بلوچستان ءَ یک آچ ءُ آسے مان کئیت۔
 ءُ میر مُراد جان وتی زاناں سرینان ءُ وتی چلیم ءَ کڑکڑینان وتی ورنائیں شازادگیں زامات ءَ چاران گْوشت۔
 من ءَ اُمیت نیست کہ خان ءُ تئی پِس شازادگ حمل ءِ ھلاف ءَ بگاوت ءُ گداری ءِ مقدمہ ءَ پد ڈیھ ءِ تہ ءَ آسے مان کپ اِیت۔ وتی سر ءِ کوٹ ءُ ھاریناں ءُ وتی کسانیں چمان پرپٹینان میر مُراد جان وتی ھبر ءَ دیم ءَ بران بوت۔ خان ءِ گرپتاری ءِ وھداں مئے ھیال اَت۔ کہ آسے لگ اِیت۔ یک توپانے پاد کئیت۔ بلے چے بوت۔ ھچ نہ بوت۔ خان گرپتار بوت۔ ءُ۔ پدا تئی پِس ءِ بگاوت بوت۔ ھر مردم ءِ ھیال ایش اَت۔ کہ یک توپان ءُ یک آسے پاد کئیت۔ بلے چے بوت۔ ھچ نہ بوت۔ ءُ نوں منی ھیال ءَ ھچ نہ بیت۔
 ءُ رامین وت ءَ را بالشت ءِ سر ءَ تکیہ کنان گْوشت۔
 بلے نوروز خان ءِ بگاوت جھالاوان ءِ تہ ءَ روان انت۔ چے ناکو تو اے ھبر ءَ نہ منّ ئے۔ کہ یک بگاوتے پاد اھتگ۔ سڑک ءُ راھانی سر ءَ کس شُت نہ کنت۔ کسے ءِ جان ءُ مال رکھینوک نہ انت۔ مردم کوھانی تہ ءَ مرگ ءَ انت۔ گژن ءُ تُھن ءُ درتہ پُچی ءَ ماپہ وتی چم گندآں۔ آخر ایش ھم ریاست ءِ کمزوری انت۔ آنکہ خان ءِ زمانگ ءَ ھمے دراھیں گژن۔ تھن ءُ درتہ پُچی ھست اَت۔ بلے اد ءَ جنگ ءُ کُشگ نہ اَت۔ ءُ مردماں وتی درتہ پُچی ءُ گژن ءُ تھن ءِ تہ ءَ وتی جند ءِ آزاتی ءِ یک ھیالے اَت۔ کہ نوں ایش ھم چہ مہلوک ءِ دل ءَ درشتگ۔ نوں ھر کس زور۔ ھمائی ءِ قانون دیم ءَ روان انت۔ اے دراہ آسے۔ آچے ءُ بگاوتے نہ انت۔ گُڑا چی یے۔
 ءُ میر مُراد جان وتی چلیم ءِ نل ءَ پہ ھر دوئیں دستاں مٹ کنان وتی زامات رامین ءِ گپّاں پہ دلجمی گوش داران بوت۔
 بلے ایش ھست انت۔ اے جنگ ءُ چوپ ھست انت۔ بلے چہ قومی ءُ قبیلہ ءِ لشکر ءَ اے اُمیت دارگ کہ یک سرجمیں ءُ سلامتیں ریاستے ءَ شکست دنت۔ ءُ یک ھمگیریں بگاوتے پاد کئیت۔ گُڑا اچ ایشی چشیں اُمیت دارگ چشکہ وت ءَ را وتی پریب دَیگ انت۔
 ءُ رامین لکمہ دیان بوت۔
 گُڑا ناکو تئی ھیال ءَ اے بگاوت بے سوب بیت۔
 من بے سوبی ءِ لوز ءَ کامرز نہ کن آں۔ بلے منی ھیال ءَ ایش گوں وھد ءِ گْوزگ ءَ سارت بیت۔
 بلے واجہ کار بوھیر ءُ بیرم ءُ آئی پارٹی ایشرا سوب مندیں بگاوتے ھیال کنان انت۔ رامین یک وارے پدا وتی ناکو ءِ وابیں تاراں چنڈینان بوت۔ ءُ آئی ناکو چشکہ پہ اے ڈولیں دیوان ءُ مراگش ءَ راہ چار اَت۔ گْوشان بوت۔
 بلے شازادگ زان ئے۔ ایش شمئے واب انت۔ مردمانی واب ءَ کس داشت نہ کنت۔ شُما واب گندان بہ بئت۔ بلے حقیقت ءُ راستی ھم اے دنیا ءِ تہ ءَ چیزے ھست انت۔ ءُ اے ھیقت ءُ راستی ایش انت۔ کہ اے نوکیں مُلک یک راستی ءُ حقیقتے کہ شُمارا ایشرا منّگی کپ اِیت۔ پرچا کہ دنیا ءِ تہ ءَ ھچ وھدے یک نزور ءُ لاگریں مردمے۔ طاقتور ءِ دیم ءَ اوشتات نہ کُرتگ۔ نزور مُدام بے سوب بیت۔ ءُ منی ھیال ءَ اے قومی جنگ ھم وتی آسر ءَ رس اِیت۔ من ءَ گوں اے جنگ ءَ چکار نیست کہ ایش بے کٹ ءُ سوب بہ بیت۔ یا کہ ایش کٹ ءُ پیروز ءِ تہ ءَ بدل بہ بیت۔ من لوٹ آں کہ خیر بہ بیت۔ ءُ اے بگاوت ءُ اے کئیز ءُ زندان ھلاس بہ بنت۔ بہ کُٹّ انت۔ ءُ ھدا وت چیزاں شر بہ کنت۔ نیکہ من ءَ تُرس انت۔ کہ دیمتر ءَ جاور گیشتر ھراب بنت۔
 ءُ پدا ھوری درا بوت۔ کہ وتی ماس ءِ چمانی تہ ءَ براہ دار کُرت۔ ھوری گوں وتی بوک ءَ نشت ءُ رامین ءَ وش آمد کُرت۔ کہ زی آنکہ رامین ءَ دیستگ اَت۔ بلے مروچی آ دوارگ رامین ءَ وش آمد کنان بوت۔ کہ رامین ءَ لالا گْوشان آئرا وشی بوت۔ ءُ رامین آئی لالا گْوشگ ءِ وشی بوت۔ کہ کسانیں گہار مُدام وتی مزنیں براس ءَ لالا گْوشان گُڑا آ سک وش بنت۔
 ءُ یک وارے دوارگ رامین ءَ وش آمد ءُ برامد کنان آئی ماس ءَ عجب لگّ اِت۔ بلے وش بوان آ چہ وتی جنک ءَ جست کنان بوت۔ ماتی۔ شنکو چے تو ذی لالا ءَ نہ دیستگ کہ مروچی وش آمد کنان ئے۔
 ءُ وتی بوک ءِ پُشت ءَ وش بوان ھوری گْوشان بوت۔
 من لالا ءَ زی دیستگ بلے مروچی من لوٹ اِت۔ کہ آئی ھال ءَ جست بکن آں۔
ھوری کھند اِت۔ ءُ آئی پِس وش بوان وتی نشار ءَ پرمایان بوت۔
 منی ماتو۔ اے چلیم ءَ پُھرکن بیار کہ منی ءُ تئی ماس ایشی تمباکاں ساڑینتگ۔ دور داتگ۔ چشیں چلیم ءِ کشّگ۔ آ ھوری ءِ دست ءَ چلم ءَ بُرز کُرت۔ دات۔ ھوری چلیم ءَ زُرت ءُ کاپر ءِ تہ ءَ دپ مہ دپ روٹکی نیمگ ءَ بورچی خانگ ءِ تہ ءَ پُترت ءُ چلیم ءَ شرکنان بوت۔
 ءُ میر مُراد جان وتی دور ءِ مجلسی ئیں مردمانی ھبر ءَ دیم ءَ بران گْوشان بوت۔
 بچار منی بچ۔ مئے گْوستگیں قبائلی ءُ قومی زند یک لتاڑیں زندے بوتگ۔ راستیں ھبر ایش انت۔ کہ خان پہ نام کلات نندوک بوتگ۔ بادشاھی ءُ ھاکمی سردارانی دست ءَ بوتگ۔ جام لسبیلہ گوں عرباں ءُ گوں ہندوستان ءِ ھاکماں وتی مرضی ءَ گپ ءُ تران کُرتگ۔ نواب خاران گوں قندھار ءَ وتی مرضی ءَ واپار کُرتگ۔ گوں ایرانیاں پیسلہ ءُ ایدگہ سلہ مجلساں کُرتگ۔ ءُ خان ءَ جست نہ کُرتگ۔ ھمے ھال اد ءِ مکران ءُ کیچ ءِ بوتگ کہ کدی زکری ھاکم بوتگ ءُ کدی اد ءَ کس ھاکم نہ بوتگ۔ ھنچش یک جتاجتائیں سردارانی کنفیڈریسی یے بوتگ ءُ بُنجاہ خان بوتگ۔ نیکہ اسکول۔ نہ کالج۔ نہ علم ءُ نیکہ ھُنر۔ بس ورگ۔ وسپگ۔ جنگ ءُ دعویٰ۔ جنگ ءُ جیڑہ ءُ جہالت ءِ تہ ءَ اے دور گْوستگ۔ تہر بوتگ۔ بلے نوں یک ملکے جوڑ بوتگ۔ کہ تو ایشی بہرے ئے۔ اے نوکیں مُلک ہندوستان ءِ بہر بوتگ۔ چہ انگریز ءُ ہندواں ایل کُرتگ۔ علم ءُ ہنر زانت۔ ءُ دودمان ءِ ایدگہ چیزانی تہ ءَ اچ تو دیم ءَ انت۔ ہنر ءِ تہ ءَ دیم ءَ انت۔ آباتی ءِ تہ ءَ دیم ءَ انت۔ زانت ءِ تہ ءَ دیم ءَ انت۔ گُڑا تو چون ایشرا نہ منّ ئے۔
 ھوری سبک سبک وتی زیبائیں بلوچی دوچ ءِ تہ ءَ اھت ءُ چلیم ءَ وتی ناکو ءِ دیم ءَ ایر کُرت۔ ءُ وت تھرو ءُ ماس ءُ براس ءِ کشک ءَ نندوک مزنیں مردمانی ھبراں گوش داران بوت۔
 ءُ ھمے نیام ءَ شازادگ میر حمل ءِ پیری ءِ چُک ھداداد ؔ درا بوت۔ کہ آ نوں گوں وتی ماس ءُ براس ءَ گوادر ءَ اھتگ اَت۔
 ناکو میر مُراد جان آئرا وتی کشگ ءَ نادینت ءُ جست کنان بوت۔ کہ آ چے کنگ ءَ انت۔ تو ھداداد کہ نوں وتی میٹرک ءِ امتھان ءَ داتگ اَت۔ گْوشان بوت۔ کہ آ دیمتر ءَ سی۔ ایس۔ پی افسرے جوڑ بیت۔ ءُ میر مُراد جان گچکی کھندان گْوشت۔
 اے بچ وتی دور ءَ شری ءَ زانتگ ایش زانت چشکہ شری ءَ زانت کہ خان ءِ ھاکمی کُٹّ اِتگ۔ سردارانی طاقت نوکیں سرکار ءِ طاقت ءُ زور زانگ بیت۔ ءُ پولیٹیکل ایجنٹ ءُ ڈپٹی کمشنرانی ست ءَ سرکار ءِ۔ دراھیں طاقت مان انت۔ نوں اے مُلک ءَ دیمتر ءَ ھمے سی۔ ایس۔ پی افسر دیم بر انت۔ گُڑا اے شریں ھبرے۔ من وش اوں کہ تئی پکر نوکیں دنیا ءِ پکر انت۔ منی بچ نوں اے مُلک ءِ تہ ءَ راہ ھمیش انت۔
 ءُ رامین کھند اِت۔ ءُ گْوشت۔
 مئے ھاکمی ءِ دور گْوستگ۔ نوں مارا ھاکمی ءَ چہ دومی مزنیں ھاکماں ھیل کنگی انت۔
 ءُ میر مُراد جان گچکی وتی تازگیں چلیم ءَ دھوت دیان بوت۔ کہ تنے وھدی چلیم وتی اسلی ئیں دھوت ءَ دَیگ ءَ نہ اَت۔ کہ میر مُراد جان گوں وتی دستانی لنککاں آئی اشکر ءُ تمباکاں جاہ منند کنان وتی دستاں سوچان اَت۔ کہ رند ءَ چلیم راست بوت۔ تو آ یک مزنیں دھوتے در کنان وتی جنین در بی بی ءِ نیمگ ءَ چلیم ءَ دیمی کُرت۔ ءُ در بی بی چلیم ءَ کشان بوت۔
 میر مُراد جان وتی ھبر ءَ دیمی بران گْوشت۔
 شمئے ھاکمی وھد ءُ پاس تہر بوتگ ابا۔ مروچی ئیں دور یک نوکیں دورے۔ آنکہ من خان صاحب ءِ مسطفی۔ ناظم۔ ءُ نائب بوتگ اوں بلے من زان آں کہ نوکیں دور چٹ جتائیں دورے کہ ایشی تہ ءَ یک نوکیں علم ءُ زانتے بکار انت۔
 ءُ رامین گْوشان بوت۔
 اگاں ھداداد سی۔ ایس۔ پی چکاس ءَ پاس کُرت۔ گُڑا ایش مئے ھاندان ءِ اولی مردم بیت۔ کہ آ سی۔ ایس۔ پی یے جوڑ بیت۔
 ءُ میر مُراد جان درّائینت۔ تئی پِس خان ءِ پولیٹیکل ایجنٹ بوتگ۔
 بلے منی پِس امتھان ءُ چکاس نہ کُرتگ اَت۔ کہ اے ھاکمی آئرا میرات ءِ تہ ءَ رستگ اَت۔
رامین گْوشان بوت۔
 ھو تئی راست انت۔ کہ نوکیں مُلک ءِ انتظامی چکاسانی تہ ءَ بہرزوروکیں اولی ورنا بیت۔ ءُ پدا گوں ھداداد ءَ دلگوش بوان گْوشت۔ ابا۔ من لوٹ آں کہ تو وتی ھاکم وت بہ بو۔ تانکہ تو وت وتی ھاکم نہ بوتگ ئے۔ وت نہ ونتگ۔ وت کارنہ کُرتگ۔ گُڑا تئی گلامی ءِ مارشت زیان نہ بیت۔ وتی جند ءِ مُلک ءِ تہ ءَ ھما مردم گلام انت۔ ھما کہ نہ ونتگ۔ اے نوکیں مُلک ءِ تہ ءَ تئی گلامی ءِ مارگ ءُ مارشت ایوک ءَ چہ تعلیم ءُ علم ءُ زانت ءَ زیاب بیت۔ دگہ راہ نیست۔ من اے گپ ءَ وتی بچ مزار ءَ گْوش آں کہ ورنا وانندہ گل ءِ تہ ءَ بہر زورگ شریں ھبرے بلے ترا نوں یک مُلک ءِ خدمت ءَ دگہ پیم ءَ کنگی انت۔
 بلے ناکو۔ اے جنگ کہ کوھانی تہ ءَ بوگ ءَ انت۔ گُڑا چے اے جنگ مردم نہ لوٹ اِیت۔ ھون نہ لوٹ اِیت۔
 میر مُراد جان نہ زانت کہ چے بگْوش اِیت۔ گْوشت۔
 منی ابا۔ ھر مردم ءِ کار جنگ نہ انت۔ ھر مردم جنگ کُرت۔ نہ کنت۔ کوہ ءِ جنگ منی ءُ تئی وس ءَ تہر انت۔ ھر کس جنگ کنت۔ آ بزانت آئی کار۔ , پمّا علم ءُ زانت بکار انت۔ چی ءَ کہ مئے طبقہ کہ مڈل طبقہ انت۔ نیکہ ما سرداراوں۔ نیکہ ھاکم چو شمئیگ ءَ۔ گُڑا پمّا بگیر چہ زانت ءُ علم ءَ دگہ ھچ چیزے پشت نہ کپتگ۔ ءُ رامین کھندان بوت ءُ گْوشت۔
 شمئے بچ سیاست بہ کن انت۔ مئے بچ انگریزی اسکولانی تہ ءَ وانت انت۔ باندا شمئے ھاکم ما بیاں کہ ساری ءَ ماھاکم بوتگ۔ ما ونتگ۔ تو راست گوشئے۔ اسل ھبر اے درتہ پُچانی انت۔ کہ آ بزان انت۔ کہ آیاں پہ وتی باندات ءَ چے پیسلہ کنگی انت۔
 منی ھیال ءَ مئے نوکیں نسل اے مُلک ءَ بہ منّ اِیت۔ ءُ ایشی تہ ءَ کار بہ کنت۔ ءُ ایشی تہ ءَ وتی باندات ءَ شوھاز بہ کنت۔
 ءُ رامین گْوشان بوت۔ تو ھانی نیام کپت۔
 بلے تئی ناکو ءُ آئی وتی بچ نہ منّ انت۔ گُڑا۔
 ءُ ناکو میر مُراد جان کھند اِت۔ ءُ گْوشت۔
 بچانی ماس ءُ گہار نہ منّ انت۔ کہ بچ نہ منّ انت۔
 ءُ ھانی پسو دات۔
 من چرے بگاوت ءُ جنگ ءِ سیاست ءَ تنگ بوتگ۔ منی مرد نوں کئیز انت۔ یک بچے کوہ ءَ انت۔ ھدا رامین ءَ زہگ ءُ اولاد بہ دنت۔ ءُ ھدا۔ ھدادادؔ ءَ مزن بہ کنت۔ گُڑا من نہ لوٹ آں کہ منی بچ سیاست بہ کن انت۔ سیاست ءُ سرکار ءِ زور ءُ طاقت ءَ اچ ما جست بہ کن۔ چے مئے نوکیں نسل ھمے ڈول ءَ جنگ کنان بیت۔ من نہ زان آں کہ اے مُلک ءِ تہ ءَ مئے نوکیں نسل ءِ باندات چے انت۔
 ءُ ناگت ءَ میر شیہک درا بوت۔ کہ آ چہ بازیں روچاں پہ وتی ماھی ءِ واپار ءَ کراچی ءَ شُتگ اَت۔ ءُ نوں لانچ ءِ تہ ءَ چہ کراچی ءَ اھتگ اَت۔
 آ رامین ءَ وش آمد ءُ برامد کُرت۔ ءُ نشت۔
 آئی پِس اچ آئی کراچی ءِ ھالان گپت۔ ءُ یک وارے پدا دیوان گرم گپت ءُ میر مُراد جان وتی خان صاحب ءِ بارو ءَ۔ کلات اسٹیٹس یونین ءِ بابت ءَ ءُ بلوچستان ءِ گوں پاکستان ءَ الھاق ءِ بارو ءَ گپ جنان بوت۔ کہ چہ یک باز مزنیں مد ءُ مدتے پد چشکہ آ وتی دل ءَ ھورک کُرتگ اَت۔ نا کہ آ مُدام نوں یک ءُ تانائیں زندے گْوازینان اَت۔ وتی چلیم ءَ کش اِت۔ ءُ وتی کوٹی ءِ تہ ءَ بلوچی ماہتاک ءُ ایدگہ ھالتاکاں کہ چہ کراچی ءَ اھت انت۔ ونت ءُ پدا وپت ءُ بیگاہ ءَ تیاب ءِ سر ءَ وتی چڑی ءَ زُرت ءُ تانکہ روچ ءِ کپگ ءَ سیل ءُ گرد اَت۔ ءُ پدا گس ءَ برتر اِت۔
 پدا رامین چہ وتی ناکو ءِ دیوان ءَ پاد اھت۔ چی ءَ کہ آئرا گوادر ءَ چہ دراجی ءُ پتنی۔ بُرزی ءُ جہلی۔ بزاں چہ ھرکُنڈ ءَ چارگی اَت۔ ءُ میر شیہک جان شودگ ءَ پد گوں آئی ھمراہ بوت۔ ءُ آ گوادر ءِ ندارگ ءَ پہ در کپت انت۔
 رامین وتی دراھیں ماضی ءَ چشکہ چہ دل ءَ برگ لوٹ اِت۔ پرچا کہ آ زند ءِ اے ھمروچیگیں دیوان ءُ نند ءُ نیاد ءَ چہ وت ءَ را زبہر ھیال کنان بوتگ اَت۔
دومی سُہب ءَ وھدے مہنازلپروسی سینٹردرشُت تو چہ ناشتہ ءُ نہاری ءَ پد رامین ھم پہ مُلا بند رادگ بوت۔ کہ ھموداں زی گوں میرشیہک ءَ آ شُتگ اَت۔ ءُ ڈن ءَ ھسپتال ءِ ماڑی ءَ چار اِتگ اَت۔ کہ ایش چہ گوادر ءِ ایدگہ بندوکیں گِس ءُ باناں چہ چٹ جتائیں ماڑی یے اَت۔ کہ آئی ٹین ءِ چادر ءُ آ دراج ءُ مزنیں کھڑکی ءُ روشندان سبز رنگ ءِ تہ ءَ چہ دور ءَ درا بوت انت۔
 بلے رامین تہ ءَ نہ شُتگ اَت۔ ایوک ءَ ھمے جاہ ءَ وتی دل ءَ داشتگ اَت۔ کہ مُلا بند کُجا اَت۔ ءُ ھسپتال کُجا اَت۔
 مروچی آ راہ ءُ کشک ءَ وت زانت۔ پمیشا آئرا مُلا بند ءُ ھسپتال ءَ رسگ ءِ تہ ءَ ھچ مشکلے درپیش نہ بوت۔ ءُ آ راستاں راست ھموداں سر بوت۔
 گیٹ ءِ بُن ءَ یک سنتری یے اوشتوک آئرا ھچ جست نہ کُرت۔ ءُ آ کراری گوں ھسپتال ءِ تہ ءَ پُترت۔ آ برامدگ ءِ تہ ءَ ایریں یک بنچی ءِ سر ءَ نشت۔ گوں آئی دیم پہ دیم لہتیں ناجوڑگوں وتی ریشیں پاد ءُ دستاں ھموداں نندوک اتنت۔ کہ بلکنا آیاں ڈاکٹر ءِ انتظار ءُ ودار اَت۔ ءُ ڈاکٹر تنے وھدی اد ءَ نہ اھتگ اَت۔ ھر چیز آئی چمانی تہ ءَ ساف ءُ زیبا ءُ نمادار درا کنان اَت۔
 آ نہ زانت کہ مہناز کُجا اَت۔
 آ چہ سینٹر ءِ مزنیں کھڑکیانی آ دیم ءَ کوکڑو کنان چار اِت۔ کہ بلکنا ڈاکٹر ءَ بگند اِیت۔ یا کہ آئی چم بہ مہناز ءَ بہ کپ انت۔ بلے اد ءَ کسے توک ءُ توار نہ اَت۔ آ پدا بنچ ءِ سر ءَ نشت تانکہ کسے بئیت ءُ آ اچ آئی مہناز ءِ بارو ءَ جست ءُ پدے بہ کنت۔ ءُ چہ ناجوڑیں مردماں آ نہ ڈاکٹر ءُ نیکہ مہناز ءِ بارو ءَ جست ءُ پد کنگ ءَ پروت شر زانت۔
 یکدمے پد نرس مستورہؔ درا بوت۔ آرامین ءِ کِرّ ءُ کنک ءَ اھت ءُ اچ آئی جست کُرت
 واجہ کار چے ھیر انت۔ شُما اد ءَ نندوک اِت۔ شُمارا ڈاکٹر ءَ گوں دیوان کنگی انت۔
 ءُ رامین باز پہ ادب ءُ اخلاق گْوشان بوت۔
 جی من مہناز ءِ مرداوں۔ من مہناز ءَ گوں دیوان کنگ لوٹ آں۔
 ءُ چہ نرس مستورہ ءِ دپ ءَ آھے درارھت چشکہ آئرا باور مہ یات کہ اے شازادگیں ورنا مہناز ءِ
مرد بوت کنت۔ ءُ جست کُرت۔
 شُما مہناز ءِ مرد اِت۔ بیا پخیر۔ ءُ آ اِنگر آنگر چاران بوت۔ چشکہ مہناز ءَ شوھاز کنان بہ بیت۔
 ءُ پدادیم ءَ گردینان آ رامین ءَ گْوشان بوت۔ تو بیا۔ من ترا مہناز ءَ گوں یکجاہ کن آں۔ رامین پاد اھت ءُ نرس مستورہ ھمراہ بوت۔
 آ دراجیں کاپر ءِ چیر ءَ روان بوت انت۔ تو چہ جاندمی نیمگ ءَ مہناز ءُ ڈاکٹر دیدگ آیان درا بوت انت۔ ءُ مہناز چشکہ ھبکہ بوت۔ ءُ نہ زانت کہ چے بگْوش اِیت۔ بلے ڈاکٹر دیدگ کہ رامین ءَ زندگانی ءِ تہ ءَ اولی وار دیستگ اَت۔ باز جوش ءِ تہ ءَ آئی دست ءَ گپت۔ ھنچش چشکہ یک تعلیم یافتگیں شخصے دومی زانتکار ءُ تعلیم والائیں مردمے ءَ گوں دست دنت۔ ڈاکٹر دیدگ چہ رامین ءِ چم ءُ پیکر ءَ تپاس کُرت۔ کہ آ زانتکاریں مردے اَت۔ منی نام ڈاکٹر دیدگ انت۔ ءُ ایش مہناز انت۔ اد ءَ کار کنت۔
 مہناز ءِ دیم سہر گشت ءُ آئی دپ پلوتگی پلوتگی بوت۔ چشکہ آ ناگت ءَ وتی دل ءَ وتی لاپ ءِ تہ ءَ مہ زانتیں۔ چشکہ آئی دل سٹان ءُ کپان اچ آئی بدن ءَ دُور کپتگ اَت۔ ءُ آ وتی دل ءَ چشکہ شوھاز کنگ لوٹ اِت۔
 ءُ آ نوں یک بلّلیں زبانے گْوشت۔
 ایش منی مرد رامینؔ انت۔ مہناز ڈاکٹر دیدگ ءِ نیمگ ءَ چاران گْوشت۔ ءُ نوں ڈاکٹر دیدگ ءِ دل چہ لاپ ءَ در کپان ءُ سٹان ءُ ریڑھ کنان بوت۔ ءُ آ ھجالت ھجالت گْوشت۔
 مہناز شُمئے جنین انت۔
 جی ھو رامین گْوشت۔
 ءُ آ مہناز ءَ یک چمے چار اِت۔ ءُ مہناز ءَ رامین ءِ ھمے چم ءِ چارگ ھنچش تور اِت۔ چشکہ ایش چم ءُ نظرے مہ بیت۔ بلکنا یک تیرے بہ بیت۔ کہ آئی دل ءِ تہ ءَ پُتر اِیت۔
 آ ھر دو وتی جاہ ءَ سنگ بوتگ اَت۔ ءُ رامین ءَ مہناز ءِ اے ڈول گردگ دوست نہ اھتگ اَت۔
 گُڑا بیا کہ شُمارا چاہ ءُ آپے بہ دیاں۔ ڈاکٹر دیدگ نوں چہ مہناز ءَ وت ءَ را دور داران وت ءَ چہ رامین ءَ نزینک کنان بوتگ اَت۔
 ءُ رامین ھچ نہ گْوشت۔ ءُ پدا آ وتی دل ءِ در کگ ءَ داران ڈاکٹر دیدگ ءَ گوشتگ اَت۔
 من شُمئے اے زیبائیں ھسپتال ءَ چارگ لوٹ آں۔ باز مزنیں ھسپتالے۔
 ھو پہ گرّ ءِ نادراھی ءَ ایش مزنیں ھسپتالے۔ دراھیں بندرات ءَ۔ چہ بگر تانکہ گڈاپی۔ ھنگلاج ءُ اورماڑہ۔ پسنی۔ پیشوکان۔ ءُ جیونی ءَ ایش پہ گرّ ءِ ناجوڑی ءَ مزنیں ھسپتالے۔
 ڈاکٹر دیدگ ءُ رامین دیم ءَ۔ مستورہ ءُ مہناز پُشت ءَ آیان بوت انت۔
 ءُ پدا ڈاکٹر دیدگ وتی دل ءِ تہ ءَ یک دوریں ھجالتی یے ءَ چیر دیان گْوشت۔
 لیڈی ڈاکٹر ایلنؔ جرمنے۔ نوں کئیت۔ من آئی پجاروکی ءَ گوں تو کن آں۔ آ ترا گند اِیت۔ گُڑا باز وش بیت۔
 ءُ پدا ڈاکٹر دیدگ ءُ رامین روان بوت انت۔ ءُ مستورہ آیانی پُشت ءَ روان بوت۔ بلے مہناز پُشت ءَ اوشتات ءُ مزنیں ہال ءُ وارڈ ءِ تہ ءَ پُترت۔ ھموداں کہ لیڈی ڈاکٹر ءِ یک کنڈی ءَ میز جنوک اَت۔ ڈاکٹر تنے وھدی نہ اھتگ اَت۔ کہ آ میز ءِ دیم ءَ چہ دو کُرشیاں یک کُرشی ءِ سر ءَ نشت چشکہ آئرا کسی ءِ ودار ءُ انتظار بہ بیت۔
 ءُ آ پکر جنان بوت۔ کہ چے رامین گوں ڈاکٹر دیدگ ءَ آئرا ایوک ءُ یکتنا گردان دیستگ اَت۔ گُڑا آئی دل ءِ تہ ءَ اے شک ءُ شبگ نہ اھتگ اَت۔ کہ من پرچے گوں ڈاکٹر دیدگ ءَ ھمکوپگ ھسپتال ءِ کمپان ءِ تہ ءَ گردان اوں۔
 ءُ دیمتر ءَ پکر جنان آ ھیال کُرت۔ بلکنا ایش یک ھنچائیں ھبرے بہ بیت۔ بلکنا رامین ءِ دل ءِ تہ ءَ ھچ شک ءُ شُبگے نہ مئیت۔ بلکنا ایش دراہ منی وتی وھم ءُ وسوسگ بہ بنت۔ بلے چے اے حقیقت ءُ راستی نہ اَت۔ کہ من ڈاکٹر دیدگ ءَ دل داتگ اَت۔ آ نکہ آ منی مرد اَت۔ ءُ من یک ھنچشیں راج ءُ چاگردے ءَ گوں تعلق داشت کہ اد ءَ سیاہ کاری۔ گوں مرد ءَ بے وپائی ءُ دگا ءُ دروہ یک مزنیں عئیبے اَت۔ ءُ ایشی سزا مرگ اَت۔ ءُ چہ مرگ ءَ کم نہ اَت۔
ڑا چے من گوں دیدگ ءَ سیاہ کارنہ اتنت۔ چے رامین ءِ شک راست نہ اتنت۔ چے من گوں رامین ءَ دروہ کنگ ءَ نہ اِت اوں۔ آنکہ رامین من ءَ دروہ داتگ اَت۔ من ءَ پرکا ءُ یک پردگے یک لترے ھیال کنان بوتگ اَت۔ پمیشا من اچ آئی بیر ءَ گپت۔ چی ءَ کہ لہتیں ماہ ساری رامین اے رامین نہ اَت۔ بلکنا یک دگہ مردے اَت۔ یک لاتما۔ لاپرواہ نشی ئیں مردے اَت۔ کہ آ وتی پکر ءُ فلسفہ ءِ تہ ءَ نہ زاناں چے چے گپّاں جنان بوتگ اَت۔ کہ من وت ءَ را چٹ یک عیب داریں زالکارے ھیال کنان بوتگ اَت۔ پرچا کہ آ چہ بندات ءَ من ءَ وتی پادانی لترے ھیال کنان بوتگ اَت۔ ءُ من اے دراھیں دردانی بدل ءَ اچ آئی گرگ لوٹ اِت۔ پرچا کہ اگاں آئرا منی دل ءَ واھگ ءُ لہڑگانی ھیال نہ اَت۔ گُڑا من ءَ آئی واھگ ءُ لہڑگ ءُ جوشانی چے ھیال بوتیں۔ ءُ پرچے بوتیں۔ دراھیں دنیا ءِ عدالت ءِ دیم ءَ اگاں من بروآں وتی دعویٰ ءَ پیش بہ کن آں۔ گُڑا دنیا ءَ من ءَ ملامت نہ کنت۔ بلکنا رامین ءَ ملامت کنت۔ کہ آ من ءَ نہ چار اِت۔ ءُ وتی عکساں چار اِت۔ آئرا منی بدن دوست نہ بوت۔ آئرا وتی عکس دوست بوت انت۔ ا اے دراھیں چیزانی تہ ءَ ملامت من نہ اوں۔ ملامت واجہ کار رامین انت۔ آئی جند انت۔
 مہناز وت ءَ را بے تامل ءُ بے جارات ھیال کنان بوت۔ چشکہ اچ آئی چیزے زیان بہ بیت۔ چشکہ آ وتی جند ءِ شوھاز ءِ تہ ءَ بہ بیت۔ آ کُجا اَت۔ چون اَت۔ ءُ چے پیم ءَ اَت۔
 پدا ڈاکٹر دیدگ ءُ رامین آیان درا بوت انت۔ کہ مستورہ آیانی پُشت ءَ روان اَت۔ رامین چہ ھسپتال ءِ دوڑہ ءَ پد باز دلجم اَت۔ ءُ مہناز آئی ءَ دیست تو پاد اھت ءُ آئرا جست کنان بوت۔ ھسپتال ءِ دوڑہ ترا دوست بوت۔
 گیش۔ رامین وش وش پسو دات۔ ءُ مہناز وش بوت۔ چشکہ رامین ءِ دل ءَ ھچ گرد ءُ گُبارے مہ بیت۔ چشکہ آ ھچ مہ زانت کہ من ءُ ڈاکٹر دیدگ دوست اِت۔ ایں۔ ءُ یک دومی ءَ پسند کُرتگ اَت۔ وش کُرتگ اَت۔ چشکہ اے دنیا ءِ تہ ءَ ھنچش بوگی اَت۔ چشکہ آزمان ءِ استالانی گردشت ھمے پیم ءَ اَت۔
 ءُ پدا مہناز وتی دل ءَ سکھین دیان گْوشان بوت۔
 من ءَ اے ھسپتال ءِ لیکہ دست انت۔ بزاں انسانیت ءِ ھذمت۔
 ھو انسان ءُ انسانیت ءِ لیکہ چہ کُلاں مزنیں چیز انت۔ ڈاکٹر دیدگ تران کنان بوت۔ ءُ آ رامین ءَ چار اِت۔ ءُ وتی دل ءَ ھیال کنان بوت۔ کہ اگاں آئرا ھبربہ بیت۔ کہ من آئی جنین ءَ دوست کُرتگ۔ گُڑا چے آئرا آچ نہ لگّ اِیت۔ چے آئی تہ ءَ یک توپانے پاد نئیت۔ ءُ چے آ من ءَ زندگ ءَ کِلّ اِیت۔ وھدے آئی راج ءُ چاگرد ءِ تہ ءَ سیاہ کار ءِ کشگ۔ میارجلی ءِ یک مزنیں کارے۔ کہ کس مرد اگاں وتی جنین ءَ دومی مرد ءَ گوں مہر ءُ مھبت ءِ تہ ءَ بہ گند اِیت۔ گُڑا چے آ اے ھبر ءَ برداشت کنت۔ کہ آئی دیم ءَ چشیں کارے بہ بیت۔ چے آ وتی سر ءَ ءُ ھما شخص ءِ سر ءَ دنیا ءِ دراھیں جٹ ءُ اشکران ءَ آچاں مان نہ گیج اِیت۔ ڈاکٹر دیدگ ءَ چہ وتی جند ءِ ھیالاں تُرس اھت ءُ آ لوٹ اِت۔ کہ رامین اچ اِداں وش وش پاد بئیت ءُ بروت۔ ءُ آئی دل ءَ ھچ پیمیں گبارے مہ مان اِیت۔ پرچا کہ رامین ءَ اگاں ھبر کپت۔ گُڑا گوادر ءِ تہ ءَ آئی نندگ مشکل بیت۔
 ءُ ڈاکٹر دیدگ برے ھبر ءِ سر ءَ ھیرانگی بوتگ اَت۔ کہ رامین مہناز ءِ مرد آیان یعنے آئرا ءُ مہناز ءَ ناگت ءَ دیستگ اَت۔ کہ وتی ءُ مہناز ءِ مہراں پد۔ رامین ءِ اد ءَ بوگ ءُ آیاں چش گندگ وت ڈاکٹر دیدگ ءَ ملامت کنان اَت۔ چشکہ دُزّ ءِ دل بہ جنت۔
 پدا لیڈی ڈاکٹر ایلنؔ درا بوت۔ ءُ آ دراہ پرائی وش اھتک ءَ پاد اھت انت۔ ڈاکٹر نوکیں ورنا رامین ءِ نیمگ ءَ دست تچک کنان تلوسگی ءُ اشتاپی آئی پجاروکی ءَ گوں لیڈی ڈاکٹر ایلنؔ ءَ کنان بوت۔
 اے مئے مہناز گہار ءِ مرد انت۔
 ڈاکٹر دیدگ مہناز ءَ گہار گْوشتگ اَت۔ تانکہ وتی دل ءِ ھجالتی ءُ ملامتی ءَ چیر بہ دنت۔ ءُ رامین بشکھندگ بوان گوں ڈاکٹر ءَ سلام داتگ اَت۔
 پدا ڈاکٹر وتی کرشی ءِ سر ءَ میز ءِ پشت ءَ نشتگ اَت۔ ءُ رامین آئی ھسپتال ءِ سپت ءُ سنا ءَ کنان بوتگ اَت۔ ءُ ڈاکٹر ایوک ءَ بشکھندگ بوتگ اَت۔ ءُ ھچ نہ گْوشتگ اَت۔
 ءُ پدا لیڈی ڈاکٹر الین چہ رامین ءَ جست کُرتگ اَت۔
 ترا ایراد نیست کہ تئی جنین مہناز گوں ما کار کنان انت۔
 مہناز اگاں وش انت۔ گُڑا من ءَ چے ایراد۔ بلے مئے ھاندان ءِ تہ ءَ کس جنین ذاتے نوکری نہ کُرتگ۔
 گُڑا مہناز مزنیں کارے کُرتگ۔ لیڈی ڈاکٹر ایلن وتی پیشانی ءَ کرنچ کنان کھندان گْوشتگ اَت۔
 ءُ ڈاکٹر دیدگ نیام کپتگ اَت۔ رامین واجہ کار وت باز نوکیں مردمے۔ آ دنیا ءَ چہ واکب انت۔ آئرا گوئٹے۔ نطشے دراہ یاتنت۔
 ھو لیڈی ڈاکٹر رامین ءِ نیمگ ءَ چاران گْوشتگ اَت۔ ءُ رامین وتی سپت ءُ سنا ءِ سر ءَ اِنکس وش نہ بوتگ اَت۔ بلکنا چپ بوتگ اَت۔
 پدا رامین پاد آیان موکل گرگ لوٹ اِت۔ شُمارا وتی کار بنا کنگی انت۔ من ءَ اجازہ۔
 ءُ مہناز پاد آیان وتی مرد ءَ گْوشان بوتگ اَت۔
 من گوں تو بیایاں۔
 بلے مہناز ترا چے کار کنگی نہ انت۔
 ءُ جرمن لیڈی ڈاکٹر گْوشان بوتگ اَت۔
 مہناز اد ءَ باز کار کنت۔ اچ من گیش۔ آ باز زانت۔ آ باز ھیل کُرتگ۔ ترا مبارک کہ چشیں جنینے ترا رستگ۔
 ءُ مہناز وتی سر ءَ جہل کُرتگ اَت۔
 پدا رامین در کپتگ اَت۔ ءُ ڈاکٹر ناجوڑاں لوٹان وتی کار ءَ بنا کُرتگ اَت۔ ءُ ڈاکٹر دیدگ۔ مستورہ ءُ مہناز آئرا کمک دیان بوتگ اَت۔
 ھما شپ گوں تھرو۔ ناکو ءَ نان ورگ ءَ پد وھدے رامین بُرز ءَ اھت ءُ چراگ ءَ روک کُرت۔ تو پشت ءَ مہناز ھم اھت۔
 رامین وتی سوٹ کیس ءَ نوکیں ٹرانسسٹر ریڈیو ءَ در کُرت۔ ءُ آئی اسٹیشناں بدل کنان آ مہناز ءَ گْوشان بوت۔ کہ آ اے ریڈیو ءَ پہ ناکو میر مُراد جان ءَ سوگات آورتگ ءُ مہناز آئرا جست کُرت۔ کہ گُڑا آ اے ریڈیو ءَ تنے وھدی پرچے پِس ءَ نہ داتگ اَت۔ تو رامین ءِ پسو ھمیش اَت۔ کہ آ تانکہ گوادر ءَ انت۔ ریڈیو ءَ گوشدار اِیت۔ وھدے شُت گُڑا ایش میر مُراد جان ناکو ءِ ٹیکی انت۔ ءُ ناکو ءَ ایش ھبر انت۔ من آئرا ھال داتگ ءُ آ باز وش بوتگ۔ رامین گْوشان بوت۔ ءُ مہناز کرارکرار آئی بُن ءَ اھت ءُ نشت وھدے رامین تہت ءَ نندوک پاد اش لونجان کُرتگ اَت۔ ءُ مہناز اچ آئی ریڈیو پچ گپت۔
 تو پمن چے ٹیکی آورتگ۔
 رامین ءَ مارشت بوت۔ کہ راستی آ پہ مہناز ھچ ٹیکی یے نیاورتگ اَت۔ پرچا کہ آئی ءُ مہناز ءِ دراھیں تعلقدار ءُ نزینکی چشکہ آپ ءِ ھاکوتانی سر ءَ ایر اتنت۔ کہ یک کسانیں آپ ءِ چُلکے ایشاں بوربور کنان گوں آپ ءَ شڑدو جوڑکنان آپ کُرت۔
 ءُ رامین ءَ مارشت بوت۔ کہ آ پہ مہناز ءَ راستی ھچ ٹیکی ءُ سوگاتے نیاورتگ اَت۔ ءُ پدا آ کوپگاں وتی دست ءَ ایر کنان گْوشت۔
 من پرتو چے کمکیں ٹیکی یے اوں۔
 ءُ مہناز وتی گْوستگیں روچانی بیر ءُ بدل ءَ زیرپا ءَ کنان گْوشت۔
 ھو منی پُھل۔ تو زند ءِ تہ ءَ پمن چہ کُلاں گیش مزنیں سوگاتے ئے۔ تو اھت ئے۔ گُڑا چو بزاں روچ اھت۔ تو اھت ئے۔ ماہ اھت۔ تو اھت ئے۔ ساچان اھت۔
 رامین مہناز ءِ مہرانی سر ءَ وش بوت۔ ءُ ھیال کنان بوت۔ کہ راستی آ گوں مہناز ءَ باز گوں دل توسی ءُ دلپدردی ءَ پیش اھتگ اَت۔ کہ آئرا گوں مہنازوتی دراھیں کُرتگیں کار داگی داگی نظر اھت انت۔ ءُ آ وتی دل ءِ تہ ءَ یک باز جہلانکیں پشومانی یے مارشت کُرت۔۔ کہ اے مارشت چشکہ رامین ءِ زند ءِ چہ کُلاں مزنیں مارشت اتنت۔ کہ آ زند ءِ ھر چیز ءَ باز شدّت ءَ گوں مار اِت۔ ءُ پدا وتی ھمے پُھرشدّتی ءِ سبب ءَ دراھیں انسانی ءُ بنی آدم ءِ تعلقداری ءُ سیادی ءُ نزینکی آئرا عجب مارشت بوت انت۔ کہ اے دراھیں تعلقداری ءُ سیادی ءُ نزینکی آ پوک ءُ بے سیت ھیال کُرت۔ چی ءَ کہ اے دراھیں تعلقداری یک سورتی ءَ پہ بنی آدم ءِ ذات ءِ ردوم ءِ ھاتر ءَ مزنیں راہ ءِ سنگ ءُ دیوال اتنت۔ ءُ آ اے دراھیں دیوالاں چہ بُرز بوگ لوٹ اِت۔ ءُ آ چہ مہناز ءُ وتی تعلقداریانی ساہ گروک ءُ گین بندوکیں جاوراں باز بُرز بوگ لوٹ اِت۔ ءُ ھموداں روگ لوٹ اِت۔ کہ اد ءَ ایوک ءَ بنی آدم ءِ المیں واھگ ساڑی اتنت۔ ءُ ھمے سبب ءَ رامین زند ءِ دراھیں تعلقداری ءُ نزینکیاں نہ منّ اِت۔ ءُ وتی یک پکر ءُ فلسفہ یے جوڑ کُرتگ اَت۔ کہ زند یک لیوا ءُ یک چاپے اَت۔ ءُ اے چاپ ءِ تہ ءَ مہناز ءِ بہر نہ زورگ پرائی یک مزنیں پشومانی یے اَت۔ کہ مہناز ءِ زند ءَ دوزھہ جوڑ کُرتگ اَت۔ ءُ دومی نیمگ ءَ وتی جند ءِ بہشت ءَ ھم در کنگ بوتگ اَت۔ کہ آ وت ءَ را چہ بہشت ءَ در کنوک ءُ وتی دوزھہ ءِ بہر دوست نہ اَت۔ آئرا دوست نہ اَت۔ کہ آ گوں اے ڈولیں ھرکت ءُ عملے بوتیں۔ ءُ آ چہ مہناز ءَ گیشتر زند ءَ زانت ءُ پوہ بوت۔ چہ جائیکہ مہناز ھر چنت کہ آئرایک چیزے ءُ یک پرکایے ھیال کنان بوتیں۔ بلے رامین ءِ تہ ءَ یک پشومانی یے ھست اَت۔ ءُ لہڑگانی یک شرتے ھم ھست اَت۔ کہ پہ مہناز چشکہ رامین ھچ چیزے نہ اَت۔ بلے ایش مہناز ءِ رد اَت۔ رامین ھیال کنان بوت۔ چی ءَ کہ رامین ءِ زند ءِ دراھیں المیہ ءُ ڈکھ۔ آئی ءُ مہناز ءِ مرد ءُ جنین بوگ اَت۔ وھدیکہ رامین مرد ءُ جنین بوگ ءَ پہ بنی آدم ءِ ردوم ءَ یک زہرناکی یے ھیال کُرت۔ آئی دراھیں وشیانی مزنی تہلی ھمے مرد ءُ جنینی ءِ تعلقداری ءُ رِشتگ اتنت۔ کہ اگاں اے مرد ءُ جنینی ءِ تعلقداری یک دوستی ءُ مہر ءِ معاھدگ ءِ سر ءَ ایر بوتین انت۔ ءُ ایشانی تہ ءَ یک ھبرے مہ بوتیں۔ گُڑا دنیا ءِ دراھیں مرد ءُ جنین گوں وت ءَ چنکس وش بوتین انت۔ کہ بلکنا ایشی ھد ءُ اویلے نہ بوتگ اَت۔
 بلے مہناز رامین ءِ اے جہلانکیں واھگاں نہ زانت۔ آ رامین ءَ چہ دگہ پیمیں اُمیت
 ءُ واھگ داشت وھدیکہ رامین دراھیں اُمیت ءُ واھگاں بے معنا ءُ بے سیت ھیال کُرت۔ کہ ایوک ءَ بنی آدم ءِ زند ءِ المیں چاپ ءُ لیوائی زند اتنت۔ ءُ ایدگہ دراھیں رشتہ ءُ تعلقداری پوک اتنت۔
 نوں رامین گوں دنیا ءَ روان یک وارے پدا وتی ءُ مہناز ءِ مردی ءُ جنینی زند ءِ یک المیں راستی یے ھیال کنگ ءَ پہ وتی تہ ءَ یک بدل سدلے آورتگ اَت۔ ءُ چہ کلات ءَ تاں گوادرپند ءُ مزّل جنان اھتگ اَت۔ تانکہ آ یک وارے پدازند ءِ اڈداتگیں راھبندانی رو ءَ وتی زند ءَ بگوازین اِیت۔ کہ اے راھبند آنکہ آئی پادانی اڈ داتگیں ریز ءُ چٹ اتنت۔ آئی پکری ردوم ءِ ھاتر ءَ مزنیں دیوال اتنت۔ بلے وتی دل ءِ جہلانکیں پشومانی۔ وتی اذیت ناکی ءُ وتی مرگ۔ گنوکی ءُ نفسی واھگانی مارشتاں چہ دل ءَ برگ ءِ سبب ءَ آ یک وارے پدا بُرز چہ آزماناں جہل بہ زمین ءَ آیگ لوٹ اِت۔ پرچا کہ رامین وتی ءُ مہناز ءِ تعلقداری سبب ءَ وتی دوزھہ ءِ تپد ءَ چہ باز نزینکی ءَ دیستگ ءُ چار اِتگ اَت۔
 ءُ نوں آ گوادر ءِ وش زمستان ءِ یک وشیں شپ ءِ تہ ءَ نندوک اَت۔ ءُ آئی کش ءَ مہناز نندوک اَت۔ کہ مہناز ھم نوں وت ءَ را چرائی نزینک آرگ لوٹ اِت۔ چشکہ مہناز وتی دوزھہ ءَ دیستگ اَت۔ کہ وتی بہشت ءِ تہ ءَ آیگ لوٹ اِت۔ رامین ھیال کنان مہناز ءِ کلکاں دروتے داتگ اَت۔
 ءُ ھما دمان آئرا ءِ بوکیں بشکھندگی یات اھتگ اَت۔
 ءُ مہناز وت ءَ را اچ آئی نزینک کنان بوتگ اَت۔ چشکہ آ ڈاکٹر دیدگ ءَ چہ دل ءَ برگ لوٹ اِتگ اَت۔ کہ نوں آ ڈاکٹر دَیگ ءَ بلکنا کدی شموشت نہ کُرت۔ بلے وتی ھمے ھجالتی ءُ ملامتی ءَ چیر دیان کہ آ رامین۔ وتی مرد ءِ ساڑی بوگ ءَ ابید گوں یک دگہ مردی ءَ مہر ءُ مھبت کنان بوتگ اَت۔ مہناز ءَ یک پشومانی یے دیان بوتگ اَت۔ ءُ نوں آ رامین ءِ مہر ءُ مھبتانی ساڑی بوگ ءَ پد کدی آئرا اے موکہ نہ دات کہ آ بزانتیں کہ ڈاکٹر دیدگ آئی وابانی واجہ اَت۔
 رامین مہناز ءَ یک ءُ دو دروت دات ءُ پدا گوں ریڈیو ءَ لیب کنان بوت۔ ءُ آ ھنچش گپ ءُ رپ جنان بوت انت۔ وھدے رامین ریڈیو ءِ بٹن ءَ انگر آنگر تاب دیان بوت۔ بلے وھدیکہ آ ریڈیو سمبہینت نہ کُرت۔ گُڑا ریڈیو ءَ بست ءُ بُن ءَ میز ءَ ایر کُرت۔ ءُ وت ءَ را پلنگ ءَ تچک کُرت۔ وھدیکہ مہناز آئی کش ءَ نندوک بوت۔
 رامین مہناز ءِ دست ءَ گپت۔
 تو من ءَ باز دوست ئے۔ من ءَ پہل کن کہ گْوستگیں روچاں من ترا باز درد ءُ ڈکھ داتگ اَت۔ بلے منی اے درد ءُ ڈکھانی سبب تو نہ ئے۔ منی وتی زرد ءِ دنیا ءِ تہ ءَ نہ زاناں چہ کسانی ءَ یک پروش ءُ پروشکاری یے مان اھتگ کہ من ایشرا دور کنگ ءِ جُہد کنان اوں بلے من نہ زان آں کہ ایشی بندات۔ ایشی رگ ءُ روھتگ کُجا سک انت۔ کہ من ءَ کدی اے وار نہ داتگ کہ من بزان آں کہ آخر من چہ ایدگہ مردماں پرچے جتا اوں۔ منی ءُ ایدگہ مردمانی درنیام ءَ چے پرکے ھست۔ چے دنیا ءِ ھما دراھیں مردم کہ گوں روایت ءُ ریتاں روگ لوٹ انت۔ شریں مردم شُمار بنت۔ ءُ ھر کس کہ اچ اے روایت ءُ ریتاں در کپ اِیت۔ گُڑا آ بدر ءُ بیگانگ ءُ بے وطن بیت۔ زان ئے۔ مہناز من زان آں کہ منی بہشت کُجا انت۔ ءُ منی دوزھہ کُجا انت۔
 تئی بہشت کُجا انت۔
 منی بہشت توئے۔ آ مہناز ءِ کلکاں دست جنان بوت۔ ءُ مہناز وت ءَ را نہ سُرینت چشکہ آئرا وش بہ بیت۔
 تئی دوزھہ۔ مہناز یک وارے پدا جست کُرت۔
 اچ تو جتائی۔ رامین آئی لُنٹاں مشان بوت۔
 آ ھر دو چُپ بوت انت۔ ڈن ءَ تیاب ءِ سر ءَ نرم نرم پادآئیوکیں چُلک ءُ چولانی تہ ءَ ناگت ءَ یک توپانیں گواتے مان اھتگ اَت۔
 منی ھیال ءَ امشپی ھور بیت۔ رامین ڈن ءِ گواتانی توار ءَ اشکنان گْوشتگ اَت۔ ءُ مہناز پاد اھتگ اَت۔ ءُ بالکونی ءِ دروازگ ءَ پچ کُرتگ اَت۔ گُڑا ڈن ءَ گوات ءُ گروک اَت۔ ءُ بُن ءَ چہ پادکلاں جہل آئی پِس۔ ماس۔ نشار ءُ ایدگہ وپتگ اَت۔ آیانی ھبر ھبر ءِ تہ ءَ شپ تہر بوان اَت۔ ءُ نوں بلکنا شپ نیمگ اَت۔
 مہناز دروازگ ءَ بندکُرت۔ ءُ پدا چراگ ءِ وٹّ ءَ جہل کُرت۔ کہ چہ وٹ ءِ بُرزبوگ ءَ چراگ ءِ شیشگ کمکیں سیاہ گشتگ اَت۔ ءُ دیوالانی سر ءَ وتی ساھگے دور دیان اَت۔
 پدا مہناز وتی موداں یلہ کُرت۔ ءُ چہ سینگارمیز ءَ عطراں زُرت ءُ وتی دیم ءُ بدن ءَ مُشت تانکہ آ رامین ءَ وش بہ کنت۔ چی ءَ کہ نوں رامین ءَ وش دارگ پرائی الم اَت۔ آنکہ آ رامین ءَ دل ءِ تہ ءَ دوست نہ داشت بلے رامین ءِ وپا ءُ وپاداری ءِ کسم ءُ سوگند ورگ ءَ پد مہناز ءِ دل ءَ اے واھگ چست بوتگ اَت۔ کہ آ باید انت۔ کہ اِنکس سنگ دل مہ بیت۔ اِنکس سیاہ جگر مہ بیت۔ آخر رامین ءِ دل ءِ تہ ءَ یک ورنائین مردی ءِ دل اَت۔ ءُ اے دل ءَ پروشگ پرائی شر نہ اَت۔
 مہناز وت ءَ را ملامت ھیال کنان ءُ نوں آ گوں وتی عطر ءُ زبادانی تہ ءَ رامین ءِ کش ءَ نشت۔ رامین وتی پاداں تچک کُرتگ اَت۔ ءُ استھان ءَ چارگ ءَ اَت۔
 تو چے پکر جنگ ءَ ئے۔ مہناز آئی گور ءَ وتی دستاں مُشان آئی زِنچک ءِ تُہماں پچ کنان بوت۔
 من ھچ پکر جنان نہ اوں۔ بلے من ھسپتال ءِ تہ ءَ تئی نوکری ءِ بارو ءَ پکر جنان اوں کہ تراچے لوٹ کہ تو نوکر بوتگ ئے۔
 بلے من نوکر نہ اوں۔ مہناز وتی ھبر ءَ ساف کنان گْوشتگ اَت۔ ءُ رامین اچ آئی جست کُرتگ اَت۔
 گُڑا تو چی ءَ پہ اد ءَ روئے۔
 تانکہ تو نہ اَت۔ ئے۔ تانکہ تو من ءَ پُشت جتگ اَت۔ پمن زند گْوازینگ مشکل ءُ گران اَت۔ ءُ من وتی ھوش ءَ چپ کنگ ءَ پہ اد ءَ گوں ڈاکٹر ایلن ءَ کارکنگ لوٹ اِیت۔ بس وتی ھوش ءَ چپ کنگ منی لیکہ اَت۔
 بلے من ترا کدی پشت نہ جتگ۔ مہناز۔ من ءَ تواے دوبہ ءَ مہ جن۔ من ترا چہ بندات ءَ وتی جنین زانتگ۔ ءُ نوں من ترا وتی جنین ھیال کنیں من ءَ بہ بکشھا پہل بہ کن کہ من ترا اِنکس ڈکھ ءُ درد داتگ کہ من اے ڈول نہ لوٹ اِتگ کہ منی ءُ تئی زنددوزھے بہ بیت۔ بلے نہ زان آں پرچے اے ڈول بوت۔ کہ تو من ءَ نہ زانت۔ تو ھیال کُرت۔ کہ من ءَ اچ تو بد کئیت۔ نہ منی ساہ چشیں ھبرے نہ اَت۔ کہ من کدی ترا چہ بد بُرتگ۔ من ایوک ءَ چہ وتی جند ءِ عجبیں ھیالانی سبب ءَ وتی راہ ءَ چہ تہل کپتگ اَت۔ کہ من زند ءَ یک لیوا ءُ یک چاپے ھیال کنان بوتگ اَت۔ ءُ تو۔
 رامین دیم ءَ ھچ نہ گْوشت۔ چُپ بوت۔ ءُ پدا آئی دستاں دروت گران گْوشت۔ نوں من تراپدی کلات ءَ برآں۔ ھموداں مایک نوکیں زند ءِ بندات ءَ کن آں۔
 مہناز ءَ ھیال اھت چشکہ گوادر ءِ یلہ دَیگ ءِ متلب ڈاکٹر دیدگ ءِ یلہ دَیگ اَت۔ ءُ ڈاکٹر دیدگ ءِ یلہ دَیگ ءِ متلب۔ وتی بہشت ءَ یلہ دَیگی اَت۔ ءُ پدا یک دوزھہ ءِ تہ ءَ روگی اَت۔ نا۔ نا۔ مہناز تو گوادر ءَ یلہ دات نہ کن ئے۔ نہ مہناز گوادر ءِ یلہ دَیگ ءِ متلب وتی جند ءِ برباتی انت۔ آنکہ رامین گْوشگ ءَ انت۔ کہ آ آئرا یعنے مہناز ءَ دوست دار اِیت۔ بلے من ءَ باور نہ یات چی ءَ کہ رامین ءِ واھگ ءُ لوٹ ءُ زند ءَ کچ ءُ گتزم کنگ چہ ڈاکٹر دیدگ ءَ باز جتا انت۔ ڈاکٹر دیدگ ءِ تہ ءَ یک مردے بوگ ءِ ھما دراھیں خاصیت ھست اتنت۔ کہ ایش بلکنا رامین ءِ تہ ءَ نیست اتنت۔ رامین گواتانی تہ ءَ بال کنت۔ وھدیکہ ڈاکٹر دیدگ ءِ پاد ڈگار ءَ ایر انت۔ آ مہراں زانت۔ ءُ مہرانی پسّو دَیگ ءَ زانت۔ بلے رامین ھچ چیزے نہ زانت۔ ایوک ءَ آ وتی نفسی واھگانی بے معنائیں پدّر کنگ ءِ تہ ءَ وش بیت۔ ءُ پدا وتی پُشت ءَ بمن دنت چشکہ من بالشتے بہ باں۔ چشکہ من مردمے مہ باں۔ بلکنا یک بے ھرکت ءُ بے عملیں چیزے بہ باں۔ نہ۔ نہ۔ مہناز تو ڈاکٹر دیدگ ءَ اِشت نہ کن ئے۔ تئی بہشت نوں ڈاکٹر دیدگ انت۔ رامین آنکہ آئی مرد انت۔ بلے آئی وشّی نوں گوں ڈاکٹر دیدگ ءَ بندوک انت۔ نہ۔ مہناز تو گوادر ءَ پہ کلات ءَ اِشت نہ کن ئے۔ گوادر۔ گوادر انت۔ کلات کلات انت۔
 مہناز ءِ دل جہل کپان بوت۔ چشکہ رامین ءِ ھمے جست آئی ءِ دراھیں وشیاں زیان کُرتگ اَت۔ ءُ آ نہ زانت کہ چے پیم ءَ آ منکر بہ بیت۔ انکار بہ کنت۔ کہ آ گوں رامین ءَ کلات روگ نہ لوٹ اِیت۔ آ رامین ءَ انکار کُرت۔ نہ کنت۔ کہ اخلاق۔ مذہب۔ قانون ءُ رسم ءُ رواج درا رامین ءِ حق ءَ اتنت۔ کہ آئرا اے دراھیں ادارگ اجازہ داتگ اَت۔ کہ آ وتی جنین ءَ وتی لوگ ءَ گس ءَ ببارت۔ ءُ نوں دنیا ءِ دراھیں طاقت ھم یکجاہ بوان رامین ءِ اے حق ءَ چہ منکر نہ بوت انت۔ کہ مہناز رامین ءِ جنین اَت۔ ءُ مہناز ءَ ھر سورت ءَ گوں وتی مرد ءَ روگی اَت۔ ت۔
 مہناز یکدم ھبکہ بوتگ اَت۔ چشکہ آئرا اُمیت ھم نہ اَت۔ کہ رامین آئرا چہ گوادر ءَ زور اِیت۔ ءُ کلات ءَ بارت۔ گوادر ءِ تہ ءَ آ وتی بہشت ءَ دیستگ اَت۔ ءُ نوں آ پد ءُ پد دوزھہ ءِ تہ ءَ روگ نہ لوٹ اِت۔ چی ءَ کہ دنیا ءِ اے دراھیں طاقت یعنے مذہب۔ قانون۔ رسم ءُ دود ءُ ادب ءُ اخلاق آنکہ وشیں راھبند اتنت۔ بلے چے بنی آدم ءِ دل ءِ وشی اچ اے دراھیں چیزاں بُرز نہ اَت۔ بنی آدم ءِ وشی گوں ادب ءُ اخلاق۔ رسم ءُ دود ءُ مذہب ءَ بلکنا بندوک نہ اتنت۔ بلکنا بنی آدم ءِ وشیانی بُن ءُ چمگ دگہ جاھے اَت۔ کہ اد ءَ مذہب اخلاق۔ رسم ءُ دود ءُ قانون ءِ بانزل سوھتک انت۔ یا ھدا اے ھند کُجا اَت۔ مہناز پکر جنان بوت۔ ءُ آئرا ھچ نہ سُج اِت۔ کہ چے پیم ءَ انکار بہ کنت۔
 بِل کہ اے زمستان بگْوز اِیت۔ ھمداں۔ گوادر ءِ تہ ءَ۔ پدا وھدے مارچ ءِ ماہ ءَ تو بیا من ءَ بہ بر گوں۔
 بلے بگیر اچ تو من زندگ بوت نہ کنیں۔ مہناز۔ تو منی زندئے۔ تو منی زند ءِ براہ ئے۔ تو منی لنجیں شپانی اُمیت ئے۔ من چون بگیر اچ تواِنکس ماہ تانا ءُ ایوک بگْوازین آں۔
 ترا گوں من اے ناگت ءُ ناگمانیں مہر ءُ مھبت چون بوتگ۔ مہناز آئی لُنٹاں دروت گپت آنکہ آئی دل نہ لوٹ اِت۔ کہ آ رامین ءِ لُنٹاں دروت بگیرت۔
 ءُ پدا گوں آئی گور ءُ ڈوبر ءِ موداں گوں وتی لنککاں لیب کنان گْوشت۔
 اگاں من بگْوش آں کہ من گوں تو نیاھاں۔ گُڑا۔ مہناز چشکہ رامین ءَ بہ چکّاس اِیت۔ جست کُرت۔
 گُڑا من چے کُرت۔ کن آں۔ رامین گْوشت۔ آنکہ مہناز ءِ دل ءَ لوٹ اِت۔ کہ باید اَت۔ کہ رامین ءِ پسّو ایش بوتیں۔ کہ گُڑا من ترا پہ زور برآں۔ ءُ مہناز ءَ ھیال اھت کہ اگاں ڈاکٹر دیدگ بوتیں۔ گُڑا آئرا ھمے ڈول ءَ گْوشت۔
 ءُ پدا رامین آئی دستاں وتی لُنٹاں مشان گْوشت۔
 بلے من اھتگ اوں۔ پمیشا کہ ترا بہ برآں۔
 تو راستی لوٹ ئے۔ کہ من گوں تو بروآں۔ مہناز جست کُرت۔ ءُ رامین گْوشت۔
 پرچا کہ من گوں تو یک نوکیں زندے گْوازینگ لوٹ آں۔ من وتی گْوستگیں روچاں چہ دل ءَ برگ لوٹ آں۔ من ءَ پہ تی دراھیں ھرابی ءُ گندگیاں پہل بہ کن۔ ءُ وھدے من ترا برگ لوٹ آں گُڑا مہناز ترا وش بوگی انت۔
 من وش اوں۔ کہ تو من ءَ بہ بر گوں۔ بلے من ءَ گوادر ءِ موسم بازسک دوست اھتگ۔ پِس ءُ ماس ھم وش انت۔ کہ من لہتیں ماہ ھمداں بگْوازین آں۔ تو برو۔ بیا۔ من ھمداں اوں۔
 ءُ رامین گوں آئی بیکاں لیب کنان گْوشت۔
 من لوٹ آں کہ شپی شپ ترا بہ برآں۔
 اے گوات ءُ توپانیں شپ ءِ تہ ءَ۔ مہناز کھند اِت۔
 اے گوات ءُ توپانیں شپانی تہ ءَ یک جنکی ءَ برگ چنکس وش انت۔
 ترا مُدام وتی ھیالانی عکس دوست انت۔ منی نادانیں مرد۔ تو نہ زان ئے۔ کہ زند چنکس عجب انت۔
 رامین ءَ مہناز ءِ ھمے تژن ءُ سوک دوست نہ بوت۔ ءُ آجُست کُرت۔
 یک مرد ءُ جنینی ءِ اے زند یک حقیقت ءُ یک راستی یے۔ مہناز۔ ایشی عجب پرچے۔
 تو نہ زان ئے۔ رامین کہ تئی دل ءَ چے ھست ءُ منی دل ءَ چے ھست۔
 منی دل گوں تو ساف انت۔ مہناز۔
 منی دل ھم ساف انت۔ رامین گْوشت۔ بلے آئرا ءِ بوک ءُ سرمگیں چمانی یات اھت ءُ مہناز ءَ دیدگ ءِ پیکر ءِ ھیال اھت۔
 ھر دو چُپ بوت انت۔ ڈن ءَ جمبر ءُ گْرندیں شپ ءِ گوات ءِ توپان چہ گوادر تیاب ءَ گوزان اَت۔
 بازمزنیں توپانیں گواتے۔ رامین گْوشان بوت۔ ءُ مہناز گوشداران بوت۔
 گُڑا تو پونشی تیار بہ بو۔ من ترا برآں۔ من پرتئی برگ ءَ اھتگ اوں۔
مہناز یک وارے پدا بوشت بوت۔ ءُ نہ زانت کہ چے بگْوش اِیت۔
 ترا چے گوادر باز دوست انت۔ رامین جست کُرت۔
 ءُ مہناز پسو دات۔ باز۔
 اچ من گیش۔ رامین مہناز ءِ دل ءَ چکاس اِت۔
 تو منی مردئے رامین۔ مہناز پسو دات۔
 گُڑا مرد باید انت۔ کہ چہ گوادر ءَ گیشتر گران بہ بیت۔ گوادر یک تیابے۔ یک زرے۔ یک دریایے۔ گوادر ڈگارے۔ ایشرا دلے نیست۔
 چش مہ گْوش رامین۔ گوادر ءَ دلے ھست۔
 چون۔ گوادر ءِ دل کُجا انت۔
 اد ءَ انت۔ مہناز وتی دل ءَ دست ایر کُرت۔
 ءُ رامین کھند اِت۔ مہناز لوٹ اِت۔ کہ بگْوش اِیت۔ کہ اے دل ءِ تہ ءَ ڈاکٹر دیدگ ءِ عکس انت۔ بلے آ وتی لُنٹاں چشکہ دٗوھت ءُ سیل کُرت۔
 ءُ پدا مہناز جست کُرت۔
 تو پرچے کھند اِت۔
 تئی دل ءَ کہ آئی تہ ءَ گوادر انت۔
 ترا عجب مارشت بوت۔ چے۔ مہناز جست کُرت۔ وتی چماں نزّ کُرت۔ چشکہ آ ڈاکٹر دیدگ ءِ ڈوبر ءِ موداں گوں لیب کنان بہ بیت۔
 ھو پرچا کہ یک مردے ءِ دل ءَ آئی جنین بہ بیت۔ یک جنینے ءِ دل ءَ آئی مردبہ بیت۔ نہ منی دل ءَ کلات انت۔ ءُ نیکہ تئی دل ءَ گوادر بوت کنت۔ ءُ رامین ءَ ھیال اھت چشکہ آئی کلات ءَ ھوارھ ھم ھست اَت۔ بلے آ نہ زانت کہ گوں گوادر ءَ ھوار مہنازدل ءَ کئے اَت۔
 ءُ پدا رامین پاد اھت ءُ چارزانوں نشت کہ مہناز یک کش ءَ نندوک آئرا چاران بوت۔ ءُ رامین جست کُرت۔
 تئی جرمن لیڈی ڈاکٹر گوں وتی پیریں دیم ءُ رکھب ءَ باز گران سنگ درا کُرت۔ من ءَ باز عجب زانگ بوت۔ کہ یک زالکارے۔ پیر ءُ جُج چہ جرمنی ءَ اد ءَ پہ علاج ءَ اھتگ۔ ءُ اے ڈاکٹر دیدگ کئے انت۔ زانگ بیت۔ چشکہ من اے ورنا ءَ ساری ءَ دیستگ۔
 ڈاکٹر دیدگ ءِ نام ءَ چہ وتی مردرامین ءِ دپ ءَ اِشکنگ ءَ پد مہناز ءِ دل دْرِک اِت۔ ءُ آ وتی مرد ءَ پسو دیان بوت۔
 بلکنا تو آئرادیستگ۔
 ڈاکٹر دیدگ تئی ھیال ءَ چونیں مردے۔
مہناز نہ زانت کہ آئی دل پرچے جہل کپان انت۔
 من آئرا جست نہ کُرتگ۔
 بلے آ مروچی باز تلوسگی تلوسگی ءُ ھجالت ھجالت منی خدمتگاری ءَ کنان اَت۔ چشکہ من آئی دل ءِ دراھیں عیباں بہ زان آں۔
 ترا ھمے تئور اِت۔ مہناز جست کُرت۔
 ءُ رامین گْوشت۔ ھور من ءَ اے مرد چہ وتی بُنجاہ ءَ چہ جتا چمانی تہ ءَ اھت۔
 ترا اے ھیال پرچے اھت۔ مہناز جست کُرت۔ ءُ آئرا وتی دل ءِ جہل کپگ گیشتر تور اِت۔
 بس من ءَ ھنچش تور اِت۔ چشکہ اے ورنا منی دیم ءَ ھجالت بہ بیت۔ من نہ زان آں پرچے۔ بلے من ءَ ھمے ھیال اھت۔ بوت کنت۔ کہ من رد بباں۔ بلے من ءَ آ باز عجب درا بوت نہ زان آں تو اے مرد ءَ چے پیم ءَ زان ئے۔ گندئے۔
 مہناز ھچ نہ گْوشت۔ ءُ رامین چہ پلنگ ءَ پاد اھت ءُ چہ جنگ پروت۔ وت آپ مان کُرت۔ ءُ یک گلمے آپ ورگ ءَ پد آ پلنگ ءِ کش ءَ اھت ءُ اوشتات ءُ گوں مہناز ءَ گپ جنان بوت۔
 ڈاکٹر دیدگ ءَ نہ زان آں من پرچا چلم زیریں مردمے ھیال کنیں۔ آ باز من ءَ کمتریں مردمے زانگ بوت۔ چاپلوسی۔ مُپت ءِ گلامی۔ چمچہ گیری ءِ یک پیکرے تئی اے ڈاکٹر دیدگ۔ آنکہ جرمن لیڈی ڈاکٹر الین دگہ پیکرے۔ مزنیں مردمے۔ باز گیش مزن۔ ءُ تئی مستورہ من ءَ کسانیں جنکے زانگ بوت۔ کہ آئرا زند ءِ بارو ءَ ھچ ھبر نیست۔
 مہناز رامین ءِ ھبران اشکنان اَت۔ ءُ آ ھیال کُرت۔ کہ آ ڈاکٹر دیدگ ءَ باز رد ھیال کُرتگ اَت۔ اگاں آ ڈاکٹر دیدگ ءَ آئی چمانی تہ ءَ بچار اِتیں۔ تو بلکنا دیدگ آئرا چٹ جتائیں مردمے گندگ بوتیں۔
 بلے آ ھچ نہ گْوشت۔ ءُ چپ بوت۔
 ءُ پدا گلاس ءَ میز ءِ سر ءَ ایر کنان رامین چہ مہناز ءَ جست کُرت۔
 گُڑا باندا تو تیارئے۔
 اے رندی تو برو۔ کلات ءَ بہ گند۔ دومی وار تو بیا من ءَ بہ بر گوں۔
 نوں پرچے نا۔
 تئی ناکو اد ءَ وش انت۔ من آئرا اِشت نہ کن آں۔ تو فروری ءِ ماہ ءَ بیا۔ من ءَ بہ بر۔ منی وعدہ انت۔ من کایاں۔
 رامین ءَ وتی دل ءِ تانائی مارشت بوت۔ چشکہ بگیر چہ مہنازآئی زند ھچ چیزے نہ اَت۔ بلے آ مہناز ءِ دل ءِ ھاتر ءَ منّ اِت۔ کہ یک ءُ دو روچ ءَ پد آ پد ءُ پد کلات ءَ روت ءُ ماہ ءُ کپی ءِ تہ ءَ کئیت ءُ مہناز ءَ کلات ءَ بارت۔
 پدا آ ھم بگل وپت انت۔ ڈن ءَ گروک ءُ گْرند ءُ توپانے اھتگ اَت۔
دومی روچ ءَ وھدے رامین لانچ ءِ تہ ءَ سوار بوت۔ ءُ پہ کراچی رادگ بوت۔ تو مہناز گوں وتی ماس ءُ پِس ءُ ایدگہ کہول ءَ ھانی۔ ھداداد ءُ رامین ءَ الوداع کُرت۔
 چہ لانچ ءِ سواری ءَ ساری میر میر مُراد جان گچکی وتی زامات شازادگ رامین ءَ بگل کُرت۔ دروت دات ءُ وتی گہار ھانی ءِ سر ءَ وتی دستاں ایر کُرت۔ کہ ھانی وتی براس ءِ دستاں وتی چماں ایر کُرت۔ ءُ پداوتی گشان ءِ بُناں گران لانچ ءِ تہ ءَ سوار بوت۔ ءُ لانچ آپ ءِ سر ءَ گوانز کنان۔ ھنچش زانگ بوت۔ چشکہ لانچ تیاب ءِ آپانی تہ ءَ ھنچش گوانز گران بہ بیت۔ ءُ اچ وتی جاہ ءَ مہ سُر اِیت۔ بلے پدا ایش وتی سنٹ ءَ راست کُرت۔ ءُ آپ ءِ سر ءَ گْوانز کنان بوت۔ ءُ جانشو ءُ ناھدا ایشرا چِکان ایمنی بران بوت انت۔ ءُ رامین مہناز ءَ چاران وتی دستاں سرینان بوت۔ تانکہ لانچ دیمی زر ءِ آپانی سر ءَ زیان نہ بوتگ اَت۔ آ ایشرا چاران بوت انت۔ کہ رند ءَ لانچ ءِ سیاھگ درا بوت۔ پدا سیاھیں ٹکے درا بوت۔ گُڈّ سر ءَ اے سیاھیں ٹِک چہ چماں زیان بوت۔ ءُ مہناز ءَ وتی وھم ءُ وسوسگاں چہ آزاتی رست۔ ءُ پدا گوں وتی ماس ءُ پِس ءُ شیہک ءَ برتر اِت۔
 میر مُراد جان گچکی۔ شیہک ءُ ماس در بی بی۔ ھوری ءُ زر بی بی برگشت کنان وتی لوگ ءَ اھت انت۔ ءُ مہناز ھسپتال ءَ درشُت۔
 مروچیگیں روچ ساف ءُ زیبائیں روچے اَت۔ کہ ھر چیز وش ءُ وشال درا بوت انت۔ ءُ زمستان ءِ اے ساف ءُ بْرکشانیں موسم ءِ تہ ءَ دراھیں گوادر چشکہ تیاب ءَ مُچ بوتگ اَت۔ یا کہ مہناز ءَ وتی چمانی تہ ءَ ھر چیز وش دراکنان نظر آیگ ءَ اَت۔ ءُ ڈاکٹر دیدگ آئرا وھدے ھسپتال ءِ دراجیں کاپر ءِ چیر ءَ دیست تو آئی دیم ءَ نشت ءُ آئرا وش اھتک کُرت۔
 مہناز نزانت کہ وتی وشّیاں چون پدّر بہ کنت۔
 بلے ڈاکٹر دیدگ زانت کہ آ باز سک وش اَت۔ پمیشا آ چہ مہناز ءَ جست کُرت۔ چشکہ ھمے جست وت آئی یعنے ڈاکٹر دیدگ ءُ مہناز ءِ وتی دل ءِ جست بہ بیت۔
 تئی مرد رامین ءَ مروچی کراچی روگی اَت۔ گُڑا آ شُت چے۔
 ھو منی مرد شُت۔ مہناز بشکھندگ بوان گُشت۔ آئی بلکنا کھندگ ءُ ارس ھر دو یکجاہ در کپان اتنت۔ بلے آ وت ءَ را داشت ءُ پدا درائینت ھومنی مرد شُت۔ چشکہ آئی مرد چے شُتگ اَت۔ بلکنا یک گرانی ءُ یک گرانباری ءُ یک مزنیں وزنے اچ آئی کوپگاں جہل کپتگ اَت۔ کہ آ وت ءَ راساری ءَ اِنکس سُبک چشکہ ھیال کنان نہ بوتگ اَت۔ چشکہ مروچی آ وت ءَ را سُبک سُبک چو پرّگ ءَ ھیال کنان اَت۔
 ڈاکٹر دیدگ ءُ آ چہ ھسپتال ءِ کاپر ءَ جہل کپت انت۔ ءُ روٹکی نیمگ ءَ ببّر ءِ دْرچکانی ساھگ ءَ کسان ءُ زیبائیں چاردیوالی ءِ تہ ءَ درشُت انت۔ کہ اد ءَ دوکوٹی۔ یک بورچی خانگ ءُ یک غسل خانگ بندوک اتنت۔ کہ اد ءَ ڈاکٹر دیدگ وتاک اَت۔ ھر چیز ساف اَت۔ پلنگ۔
کاپر۔ بوچی خانگ۔ تگرد ءُ چادر۔ میز ءُ میز پوش ھر چیز بزاں وتی مکین ءِ تب ءِ یک دروشمے اَت۔ ءُ سے چار رنداں ساری مہناز ھمے سافیں چاگرد ءِ تہ ءَ۔ ڈاکٹر دیدگ ءِ پلنگ ءِ سر ءَ نندوک آئی ٹرانسٹر ریڈیو ءِ سر ءَ چہ آکاش وانی ءَ آل انڈیا ریڈیو ءَ لتا منگیشکر ءِ شئیراں اِشکُتگ اَت۔ کہ یک مُدام چہ ریڈیو ءَ شنگ بوتگ اَت۔ کہ اے شئیر ءُ سوت مہناز ءَ چشکہ باز یات بوتگ اَت۔ گیت گایا پتھروں نے۔
 ءُ نوں اد ءَ ڈاکٹر دیدگ ءِ کوٹی ءِ تہ ءَ پُترگ ءَ گوں آ چہ میز ءَ ڈاکٹر دیدگ ءِ زیبائیں ٹرانسٹر ریڈیو ءَ زُرت ءُ اسٹیشناں شوھاز کنان بوت۔ تانکہ لتا یا کہ محمد رفیع ءِ سوتے گوش بہ دار اِیت۔
 بلے پدا آ ریڈیو ءَ بند کُرت۔ ءُ ڈاکٹر دیدگ تہ ءَ پُترت کہ آ ڈن ءَ غسل خانگ ءَ وتی دستاں شودان گوں ترّیں دستاں تہ ءَ پُترتگ اَت۔
 آ پلنگ ءِ سر ءَ نِشت۔ ءُ ڈاکٹر دیدگ چشکہ ٹوال ءِ درگیجگ ءَ پہ انگرآنگر چاران بوت۔ ءُ مہناز پاد اھت ءُ وتی گشان ءِ پلّو ءَ برائی تچک کُرت۔
 تو وتی دستاں اد ءَ ساف بہ کن۔
 ءُ ڈاکٹر آئرا چار اِت۔ چشکہ زند ءِ تہ ءَ اولی وار آئرا چاران بہ بیت۔
 تو چنکس منی ھیال ءَ دارئے۔ مہناز۔ ڈاکٹر دیدگ وتی تریں دستانی آپاں گوات ءِ تہ ءَ بال دیان آئرا بگل کُرت۔ ءُ کلک۔ پونز۔ چم ءُ گوشاں دروت دیان بوت۔ کہ مہناز درھاں دراہ وت ءَ را آئی سپردگی ءَ دات۔
 ڈاکٹر دیدگ آئرا بڈ کُرت۔ ءُ پلنگ ءِ سر ءَ دور دات۔ ءُ دروت گران بوت۔ ءُ گْوشان بوت۔ مروچی تئی مرد درشُت۔ چے ایش یک راستی یے۔ من ءَ باور نہ یات۔
 ترا باور بہ بیت۔ رامین درشتگ۔ رامین اد ءَ نہ انت۔ مروچی تو منی مردئے۔ تو منی بیل ءُ ھمراہ ئے۔ تو منی ساہ ءُ نپس ئے۔ مہناز ڈاکٹر دیدگ ءِ مہرانی تہ ءَ چشکہ بُڈّ شُتگ اَت۔
 ڈاکٹر دیدگ آئرا بُرز کُرت۔ ءُ آئی گشان ءَ آئی سر ءَ مان گیجان پلنگ ءِ بُن ءَ اوشتوک اوشتوک آئرا چاران بوت۔ ءُ پدا مزنیں کھندگے جت۔
 زان ئے۔ اولی روچ ءَ وھدے من رامین دیست تو من ءَ باور نہ یات کہ آ تئی مرد انت۔ ءُ رند ءَ وھدے تو آئی پجاروکی گوں من کُرت۔ گُڑا من سک ھجالت بوت۔ اوں۔ نہ زان
آں پرچے۔ بلے رند ءَ کن ئے۔ من ھرز کُرت۔ تُرس اِت۔ گُڑا چے آئرا ھبر نہ کپت۔ کہ من ءُ تو دوست ایں۔
 ءُ مہناز تو گوشاں گپت۔ توبہ کن۔ اگاں آئرا ھبر بہ کپتیں کہ تو من ءَ اِنکس مہر کن ئے۔ آ منی تئی ءُ وتی سر ءَ چاران مان کُرت۔ توبہ کن۔
 بلے آ تئی بارو ءَ جست کُرت۔ کہ من کئے آں۔
 ھو آ ترا باز پوچ ءُ جہلیں مردمے ھیال کنت۔
 شر انت۔ چی ءَ کہ من آئی جنین وتی مہرانی پری جوڑ کُرتگ۔ گُڑا ایش المیں ھبرے کہ من پوچ ءُ جہلیں مردمے آں۔ ھنچش نہ انت۔
ڈاکٹر دیدگ کہ اِنکس مارگ ءُ مارشتی مردمے نہ اَت۔ گْوشان بوت۔
 مہناز چُپ بوت۔ ءُ ھچ نہ گْوشت۔ آئرا نہ زان آں پرچے اے ھیال آیان بوت۔ چشکہ آ بُڈّ روان انت۔ ءُ پدا آ یک آہ سردے کشّ اِت۔
 دسمبر ھلاس بوان انت۔ جنوری ءُ فروری ءِ ماہ گوں تو گْوز اِیت۔ ءُ پدا رامین کئیت۔ ءُ پدا کس نہ زانت کہ کئے کُجا بیت۔
 ءُ پدا ڈاکٹر دیدگ پاد اھت۔
 بروآں ڈاکٹر ایلنؔ مارا جست کنت۔ کہ ما اد ءَ چے کنگ ءَ ایں۔ ءُ آ مہناز ءِ دست ءَ گپت ءُ آ چہ کسانیں کمپان ءَ دیم پہ ھسپتال ءَ در کپت انت۔
ھدا ءِ ھیال۔ ھو ھدا ءِ ھیال۔ اگاں من بلوٹ آں کہ ھدا ءَ بزان آں گُڑا من ھدا ءَ چے پیم ءَ زانت کن آں کہ ھدا ھست۔ من وتی دراھیں عمر ھدائی شوھاز ءَ گْوازینتگ کہ بزان آں۔ کہ ھدا کُجا انت۔ ھدا چون ءُ چے پیم ءَ ساڑی ءُ موجود انت۔ بلے راستیں ھبر ایش انت۔ کہ من ھدا ءَ چہ وتی عقلی دلیلاں تاں مروچیگیں روچ ءَ نہ زانتگ۔ پوہ نہ بوتگ۔ کہ منی عقل ءِ پیچ ءُ تابانی تہ ءَ ھدا ھست۔ گُڑا چون ھست۔ چی ءَ کہ منی عقل اگاں ھدا ءِ حق ءَ بازیں دلیل دنت۔ گپڑا دومی نیمگ ءَ منی ھمے عقل ھما دراھیں دلیلاں دیم ءَ کار اِیت۔ کہ آئی تہ ءَ ھدا اچ بندات ءَ نیست۔ یا کہ ھدا ءِ بوگ اسل ءَ بنی آدم ءِ دود مان ءِ گْوستگیں دو نیم ھزار سال ءِ سرگْوستانی مارشت ءُ مارگ انت۔ کہ ایشی تہ ءَ ھدا ءِ ھیال یا کہ ھدا ءِ آئیڈیا پند ءُ مزل جنان برے درجگ ءَ اھتگ ءُ سر بوتگ کہ مروچی بنی آدم بازیں ھدایانی جاہ ءَ۔ ایوک ءَ یک ھدایے ءِ ھیال ءُ آئیڈیا دیم ءَ اھتگ کہ مروچیگیں دنیا ءِ ردوم ءُ دیمروئی سائنسی بنیاتانی سر ءَ سر کپان یک ھدا ءِ تسور ءُ آئیڈیا ءِ سر ءَ سر بوتگ۔ ءُ بازیں پکر ءُ فلسفہ ءِ پہمندگ ءُ زانتکارانی گْوشگ ایش انت۔ کہ بلکنا۔ بلکنا آیوکیں دو نیم ھزار سالانی تہ ءَ ھدا ءِ تجربگ ءُ سرگْوست ھم بنی آدم ءِ شعور ءُ آگہی ءِ بہر ھم مہ بیت۔ یعنے بنی آدم ءِ شعور ھم چشیں بازیں چیزانی پیم ءَ مئیگ ءُ تئیگ زانت ءُ زانشت ءِ تہ ءَ مہ بیت۔ چشکہ مروچی کوہ۔ جنگل ءُ بیابانی تہ ءَ لوچ ءُ لگڑ زند گْوازینگ ءِ یک سرگْوستے چہ مئے سر ءَ گْوستگ بلے مروچیگیں دور ءِ بنی آدم ھمے ھیال کنت۔ چشکہ آ گوں وتی ھمے پچ ءُ پوشاکاں۔ وراک ءُ وردن ءِ ھمے راھبنداں ءُ ھمے رسم ءُ دوداں گوں دنیا ءِ تہ ءَ پیدا بوتگ۔ زاناں کسے ءَ را اے تجربگ نیست کہ بنی آدم یک زمانگے جنگل ءُ کوھستگانی تہ ءَ لوچ ءُ لگڑ بہوش ءُ بے زانتیں زندے گْوازینتگ ءُ وتی شکار ءَ کُرتگ۔ بزاں مارا وتی ارتقائی سرگوستانی ھچ تجربگے نیست۔ آنکہ ایش یک ھیالے ھم بوت کنت۔ ءُ اگاں ایش یک ھیالے گُڑا ھدائی سرگْوست ھم یک ھیالے کہ وتی ارتقائی ءُ دیمروئی ءِ درجگاں چہ سر بہ بیت۔ کہ اد ءَ ھدائی آئیڈیاں ھم پشت مہ کپ اِیت۔ ءُ بنی آدم ءِ زانت ءُ زانشت چٹ چہ ھدائی ھیال ءَ آزات بہ مان اِیت۔ کہ مروچی آئی شعور ءِ بُن ءُ بُنجاہ ءِ درنیام ءَ ایش چشیں یک ٹکے ءِ پیم ءَ ایر انت۔ کہ یا ماں چہ ھدا ءِ ھیال ءُ تسور ءَ چہ منکر بنت یا کہ ایشرا دلیلانی تہ ءَ ثابت کناں کہ ھدا ھست۔ یک روچے بلکنا مارا ایشی پراہ مہ بیت۔ کہ ھدا ھست یا کہ نیست۔ چی ءَ کہ آ دور ءُ آ زمانگ ءَ اے ھدائی ھیال چشکہ مئے شعور ءِ بہرے نہ بیت۔ گُڑا ما چے ءَ پہ آئی سر ءَ چار ءُ بچار بہ کنت۔ ءُ وتی واباں۔ بے واب بہ کنت۔ بزاں مئے عقل ءُ مئے دلیل ءِ تہ ءَ ھدا تنے وھدی ھست۔ بلے ایشی ھست ءُ وجود ءُ ساڑی بوگ ءِ دراھیں دلیل چو ایشی نا بوگ ءِ دلیلانی پیم ءَ پوک ءُ بے سیت انت۔ پرچا کہ عقل ءِ تہ ءَ نہ ھدا ءَ زانگ بیت۔ ءُ عقل ءِ تہ ءَ نہ ھدا ءِ انکار بوت کنت۔ کہ یونانی مفکر زینو دونیم ھزار سال ساری ءَ بنی آدم ءِ عقل ءِ ھد ءُ ھدوداں مئے دیم ءَ آورتگ کہ ایش سرکک ءُ چہ ھرگوش ءَ تیز ءُ ترند ثابت کُرتگ۔ آنکہ سرکک ءِ روگ ءُ رُمبگ ءِ تہ ءَ ءُ ھرگوش ءِ روگ ءُ رمبگ ءِ تہ ءَ زمین ءُ آزمان ءِ پرک ھست۔ بلے زینوؔ چہ وتی عقل ءِ زور آوری ءَ ثابت کُرتگ اَت۔ کہ سرکک چہ ھرگوش ءَ تیز ءُ ترند انت۔
 اگاں عقل سرکک ءَ تیز ءُ ترند نشان دات کنت۔ گُڑا عقل ھدا ءَ چہ منکر ھم بوت کنت۔ پمیشا منی وتی ھدائی سرگوست۔ تنے وھدی ھر چنت کہ بوتگ انت۔ گُڑا چہ عقل ءَ جتا بوتگ اَت۔ کہ من کدی ھم ھدا ءَ عقل ءِ تہ ءَ زانگ ءِ کوشست ءُ جُہد نہ کُرتگ۔ ءُ ھر وھدے من ھدا ءَ چہ عقل ءَ زانگ ءِ جُہد کُرتگ۔ گُڑا من وت ءَ را چٹ بے سوب ھیال کنان بوتگ۔ چی ءَ کہ منی عقل ءِ زور ءُ گوں ھدائی دراھیں منگ ءُ مارشت ھم من ءَ اِنکس پوک ءُ بے سیت زانگ بوتگ انت۔ چشکہ منی عقل ءِ زور ءُ ھدائی نہ منّگ۔
 ءُ من مُدام لوٹ اِتگ۔ کہ من وتی زند ءِ جُہد ءِ تہ ءَ ھدا ءِ بارو ءَ چہ وتی دور ءِ ھدا ءِ تسور ءُ ھیال ءَ بُرز تریں ھیالے دیم ءَ بیارآں۔ یعنے من ھدائی آئیڈیا ءَ چہ وتی دور ءَ ھم جتا زانگ ءِ جُہد کُرتگ۔ بلے من مُدام بے سوب بوتگ ھنچش چشکہ منی دور ءِ تہ ءَ ھدائی منوکیں ءُ نہ منوکیں مردم دراہ ساڑی ءُ موجود انت۔ کہ یک زمانگے ھدائی ایوک ءَ منوکیں مردم اے دنیا ءِ تہ ءَ بوتگ ءُ ھر نہ منوکیں مردم ءَ مرتد ھیال کنان سنگسار کنگ بوتگ اَت۔ بلے مروچی آنکہ مرتد ءِ سزا مرگ انت۔ بلے دنیا ءِ تہ ءَ بازیں مردم ھدا ءِ نامنوک ھم ھست انت۔ ءُ من نیکہ وت ءَ را نا منوکانی تہ ءَ نیکہ منّوکانی تہ ءَ ھوار کنگ لوٹ اِت۔ من ھدا ءَ دگہ پیم ءَ زانگ لوٹ اِت۔ بلے من نہ زانت کہ من ءَ اے زانت چے پیم ءَ بوت۔ کُرت۔
 ءُ چہ بندات ءَ چشکہ تو زان ئے۔ من مُدام اے زانتگ کہ منی وتی وجود ءُ ھستی یک رازی ءِ بہر انت۔ ءُ اے راز منی چارمکنڈ موجود ءُ ساڑی انت۔ کہ من ایشرا زانت گُڑا وتی وجود ءَ زانت۔
 بلے من زان آں کہ منی عقل مھدود انت۔ کم انت۔ گْونڈ انت۔ ھنچش چشکہ بنی آدم ءِ وتی عقل تنے وھدی کودکے۔ گْونڈویے۔ تنے وھدی کسان انت۔ کہ گوگلا کنان انت۔ کہ تنے وھدی ایش پیلویں عقلے جوڑ نہ بوتگ۔ ءُ من وتی زند ءِ چارمکنڈ ءَ تالانیں اے راز ءَ چے پیم ءَ زانت کن آں۔ ءُ چو زانت کن آں۔ چی ءَ کہ ھمے راز ءَ زانگ ھدائی زانگ انت۔ ءُ اے کشک ءُ راھانی تہ ءَ وتی جند ءِ وجود ءُ ھست ءِ درجگ ءَ زانگ کہ آ کُجا اوشتاتگ۔ وت چہ ھدا ءِ زانگ ءَ کم نہ انت۔
 من بزاں وت ءَ را راجدپتر ءِ پیچ ءُ تابانی تہ ءَ زانگ لوٹ اِت۔ کہ منی ھیال ءَ اگاں من وتی چارمکنڈ ءَ بوئوکیں جاور ءُ ھالاں زانت ءُ سرپد بوت۔ گُڑا چو بزاں ھدا ءَ زانت کہ پمن ھدا ءِ زانگ ایوک ءَ وتی نجات ءِ راہ نہ انت۔ کہ من بہشت ءَ بروآں ءُ وت ءَ را چہ دوزھہ ءِ آچ ءَ دور بدارآں۔
 من راجدپتر ءِ چھیل ءُ چانکانی تہ ءَ ھدائی آئیڈیا ءَ زانگ ءُ پوہ بوگ لوٹ آں۔ منی ھدا ءِ ھیال دراھیں دودمان ءِ جمعی ءُ کُلی ھدا ءِ انکار ءُ منّگ ءِ سرگْوست انت۔ کہ ایشی تہ ءَ منگ ھم ھست ءُ ایشی تہ ءَ انکار ھم ھست۔ ءُ ایشی انکار ءُ ایشی منکر ءُ ایشی منگ ءُ اقرار دراہ مئے راجدپتر ءِ المی ئیں بہر انت۔ ءُ اچ ایشی جتا نہ انت۔ گُڑا چہ راجدپتر ءَ جتا بوگ ءُ ھدائی آئیڈیا ءَ زانگ منی پکر ءِ تہ ءَ نہ اھت کنت۔ پرچا کہ ھر ھیال ءُ ھر آئیڈیا چہ جائیکہ ھر چونیں آئیڈیا یا کہ ھیالے بہ بیت۔ چہ یک راجدپتری کشکے ءَ گْوستگ ءُ آ یک گیر متھرکیں ھیالے نہ انت۔ بلکنا یک متھرکیں ھیالے۔
 بنی آدم ھدائی آئیڈیا یا کہ ھیال ءَ وھدے چہ راجدپتر ءَ جتا زانگ ءِ جُہد کُرتگ اَت۔ بزاں آ مُدام وت ءَ را خوار ءُ عذاب کُرتگ اَت۔ کہ اے دراھیں تچکیں زند ءِ تہ ءَ یک زانتے ھست کہ آ وت ءَ را زانگ لوٹ اِت۔ ھر چیز نا پیلو انت۔ ءُ اے ناپیلوی ءِ مارشت مارا وتی جند ءِ دل ءِ تہ ءَ مارشت بیت۔ وھدے ما وت ءَ را گون اے آریپیں دنیا ءَ دیم پہ دیم کنان باں۔ گُڑا مارا وتی جند ءِ ذات اے آریپیں دنیا ءِ دیم ءَ باز گْونڈ ءُ باز کسان زانگ بیت۔ کہ مئے دراھیں گناہ۔ ثواب۔ بدی۔ نیکی ءِ ھیال ءُ تسور چہ مئے ناپختگی ءُ ناپیلوی ءِ مارشت ءَ گوں بندوک انت۔ ءُ مارا ھمے مارشت بیت۔ چشکہ کس دگہ ڈنی چیزے مارا چارگ ءُ گندگ ءَ انت۔ کہ آئرا یعنے ھمے ڈنی ئیں طاقت ءُ قوت ءَ مئے کنوکیں چیزانی سر ءَ ایراد ھست۔ پمیشا ما وتی ھر چیز ءِ سر ءَ نیک ءُ بد۔ جوانی ھرابی ءُ شری ءُ گندگی ءِ مارشت دیان ایں۔ چشکہ جوانی ءُ گندگی ءِ یک دگہ آئیڈیا یے یک ھیالے موجود بہ بیت۔ ھنچش چشکہ افلاطون ءِ دنیائی ئیں آئیڈیا ءِ ھیال۔
 بلے منی زانت ءُ زانشت ءِ رُو ءَ چشیں ڈنی ئیں ھیالے نیست۔ کہ ایش ایوک ءَ ھما دنیا داری زانت ءِ مارگ ءُ مارشت انت۔ کہ ما آئی اسل دروشم ءَ نہ زانیں بلے آئی ساڑی بوگ ءِ مارشت ءَ وتی جند ءِ دل ءِ ردوم ءِ تہ ءَ زان آں ءُ پوہ باں۔ کہ ایش ھست۔ یک عقلے چہ مئے عقل ءَ مزنیں عقلے ھست۔ یک زانت ءُ زانشتے ھست کہ ایش تکمیل لوٹ اِیت۔ ءُ من ایشی تکمیل ساری ءَ منی وتی جند ءِ تہ ءَ بوگی انت۔ چہ جائیکہ ایش دیمتر ءَ روان بہ بیت۔ من وت اے ھیال ءِ بہرے اوں۔ من ھدا ءِ بہرے اوں۔ ھدا چہ من جتا نہ انت۔ ھدامنی دل ءِ تہ ءَ انت۔ ءُ چہ منی شہرگ ءَ نزینک انت۔ ھدا گوں من گون انت۔ منی وتی ڈولداری ءُ بے تربیتی من ءَ چہ ھدا ءِ ھیال ءَ دور دار اِیت۔ نہ کہ من ھدا ءِ بہرے اوں۔ ءُ دراھیں بنی آدم ءِ راجدپتر ھمے زانت ءُ زانشت ءِ یک متھرکیں عکسے کہ من ایشی تہ ءَ روان اوں۔ من چہ ھدا ءَ نزینک بوان اوں۔
 ءُ راجدپتر ءِ دیم ءَ برگ۔ ایشی عمل ءُ ھرکت ءَ چہ وتی زانت۔ سرپدی۔ علم۔ سگّ۔ نیکی۔ برداشت۔ مہر ءُ دوستی ءَ دیم برگ ھدا ءِ نیمگ ءَ روگ انت۔ ءُ اے ھیال ءُ اے آئیڈیا مادہ ءِ تہ ءَ ھست کہ راجدپتر ءِ دراھیں ھرکت ءُ عمل مادی انت۔ دراھیں ادارگ ءُ راھبند مادی ئیں چیز انت۔ کہ ھدائی آئیڈیا ءَ دیم ءَ بر انت۔ یعنے مردم ءَ وتی جند ءِ تکمیل ءِ نیمگ ءَ برگ ءَ انت۔ کہ منی وتی جند ءِ نجات راجدپتر ءِ نجات ءِ تہ ءَ پوشیدگ انت۔ ایوک ءَ منی نجات ھچ معنایے نہ دار اِیت۔ منی سگّ ءُ سینگ۔ منی برداشت۔ منی ایمنی ءُ امن ءِ واھگ ءُ منی چہ وتی کمینہ گریاں بُرز بوگ ءِ واھگ راجدپتر ءِ بہر انت۔ چی ءَ کہ من ءَ گوں راجدپتر ءَ روگی انت۔ من ءَ وتی جند ءِ سرگْوست ءُ تجربگاں گوں ایدگرانی سرگْوست ءُ تجربگاں روژنائی ءَ چارگی انت۔ یعنے گوں آیاں ھم تجربگ بوگی انت۔ ایوک منی تجربگ بلکنا بے تکمیل ءُ ناپیلو انت۔ تانکہ من ایشاں گوں ایدگراں شریکدار نہ کُرتگ۔ من چہ ایدگراں زانگ لوٹ آں۔ ءُ ایدگہ چہ من زانگ لوٹ آں۔ تانکہ من وتی تکمیل ءَ برس آں۔ تانکہ ایدگہ وتی تکمیل برس آں۔ چی ءَ کہ مئے نجات ایوک ءُ یکتنا بوت نہ کنت۔ چشکہ یک سوفی یے وتی نجات ءَ یکتنا ءُ تانا لوٹ اِیت۔ بلے پمن مردمانی نجات راجدپتر ءِ پیچ ءُ تابانی تہ ءَ انت۔ کہ اد ءَ من بلکنا چہ مزنیں دنیائی ئیں زانت ءَ چہ واکب ءُ سرپد باں۔ اد ءَ من بلکنا ھدا ءَ زانت کن آں۔ اد ءَ بلکنا من چہ وتی جند ءِ کمینہ گریاں بُرز باں۔ چی ءَ کہ منی وتی جند ءِ تکمیل سوفی ءِ پیم ءَ نہ انت۔ بلکنا من راجدپتر ءِ چھیل ءُ چانکانی تہ ءَ وتی تکمیل ءَ لوٹ آں۔ من وت ھدا بوگ لوٹ آں۔
 بامنؔ ءُ مراد۔ مئے زبان ءِ ورنائیں شائر کہ بامن آئرا پوشکن ءِ نام داتگ اَت۔ زھری گھٹ ءِ یک گھٹ ءُ گر ءِ تہ ءَ چہ کوھانی یک تچکیں رئجگے ءَ بُرز یک تلاری ءِ بُن ءَ وت ءَ را چیر داتگ اَت۔ کہ گْوستگیں شپ ءَ آ چرے رئجگ ءُ تلارانی کش ءَ روکپتی نیمگ ءَ اتنت۔ بلے اد ءَ پوج بلکنا آیانی ھرکت ءَ دیرگندانی تہ ءَ دیستگ اَت۔ ءُ ھمے ھاتر ءَ سرپراز زھری گوں وتی مردماں آ ھند ءُ جاہ ءَ اِشتگ اَت۔ ءُ نوں آ کمکیں جاندمی ءُ کمکیں روٹکی کنڈ ءُ کنکے ءَ وتی وتاک ءَ بستگ اَت۔
 ایدگہ سنگت نوں چہ رمگی ءَ شنکے زُرتگ ءُ ھلال کُرتگ اَت۔ ءُ نوں وتی سجی ءُ کباب ءِ تہ ءَ مشکول اتنت۔ بلے بامن ءُ مُراد چہ وتی کیمپ ءَ کمکیں کشادگ یک تلارے ءِ ساھگ ءَ نندوک وتی گڑچا ءَ پکگ ءَ اتنت۔ مُراد پوشکن سیاھیں چادانے چہ چمگی ءَ پُر کُرتگ اَت۔ ءُ یک کسانیں لوتے ءِ تہ ءَ لہتے گُڑ مان اتنت۔ ایر اتنت۔ بامن ھشکیں دارانی چمولی کنان نوں ھشکیں دارانی تہ ءَ باکسے بُن داتگ اَت۔ کہ چہ آچ ءِ کسانیں دھوتانی لوڑاں یک ساف ءُ رُژنائیں زرابے پاد اھتگ اَت۔ کہ ستمبر ءِ ماہ ءِ گُڈی ئیں روچانی ساف ءُ برکشانیں روچ ءِ تہ ءَ آچ ءِ دھوت ءُ ایشی بٗو بامن ءَ سک وش اھتگ اَت۔ کہ نوں آ اے چپ چپائیں کوھستگ ءِ ویرانگ ءِ تہ ءَ نندوک کُدرت ءِ راز ءَ چشکہ وتی دلاں مارشت کنان اتنت۔
 برکشانیں روچ ءِ تہ ءَ کوہ تاں دور ءَ بلبلان درا بوت انت۔ کوپگ ماں کوپگ۔ رد ءُ ریسگ۔ بُرز ءُ جہل یک پیم ءَ تاں دور روان گْوزند ءِ تہ ءَ زیان بوت انت۔ بُرز سوزیں آزمان ءِ چیر اے کوھانی تہ بہ تہیں رد ءُ ریسگ بامن ءِ دل ءَ یک مزنیں زہیرواری یے آورت انت۔ ءُ آ کدی کدی اوشتات ءُ کوھانی اے رد ءُ ریسگ ءَ تاں دیر ءَ چاران بوت۔ ءُ خاص روٹِک ءُ روکپت ءَ اے کوھانی ندارگ چہ یک سہر ءُ جادویی ءَ کم نہ اَت۔
 پوشکنؔ چہ لوت ءَ گڑان در کنان ءُ چاران بوت۔ ءُ پدا ایر کُرت۔ ءُ پدا چہ دگہ لوتی ءَ دو سافیں پیالگ در کُرت۔ ءُ سافیں جاھے ایر کُرت۔ بُرز تلار ءِ ساھگ اِنکس کشادگ ءُ دراج اَت۔ کہ بامن لوٹ اِت۔ کہ آ دراھیں کیمپ ءَ ھمداں بیار اِیت۔
 ءُ سنگانی کُتگانی سر ءَ ایریں سیانکالیں چادان ءَ چاران بوت انت۔ کہ بامن وتی چادر ءَ تلار ءِ بُن ءَ مان کُرتگ اَت۔ ءُ نوں وتی پاداں تچک کُرتگ اَت۔ ءُ وتی بگل ءَ جہلا ءَ سر ءَ وتی سروشک ءَ تکیہ کُرتگ اَت۔ وھدیکہ پوشکن آئی کش ءَ چہ آچ ءَ کمکیں دور نشتگ اَت۔
 ءُ چہ کیمپ ءَ روان آ اد ءَ اھتگ ءُ نشتگ اَت۔ چہ کیمپ ءَ تاں تلار ءِ اے دراجیں ساھگ ءَ بامن ھدائی آئیڈیا ءِ سر ءَ گوں مُراد پوشکن ءَ گپ جنان بوتگ اَت۔ ءُ بامن مُدام ھمے کوشست کُرتگ اَت۔ کہ آ پوشکن ءَ گوں وتی ھدا ءِ پکر ءُ ھیالاں پہ دلجمی ءُ سرجمی بہ کنت۔
 بلے اِنکس ھبر دَیگ ءَ پد آ نہ زانت کہ آ چے پیم ءَ وتی پکر ءُ فلسفہ ءَ دیم ءَ بیار اِیت۔ آنکہ اد ءَ یک گوریلا جنگ ءِ تہ ءَ بہر زورگ ءَ اَت۔ کہ اے سیاھیں کوھانی تہ ءَ اُرش ءُ ھملہ کنگ ءَ پد وت ءَ را چیر دَیگ ءُ پدا اُرش ءُ ھملہ کنگ ءُ پدا جِہگ ءُ رُمبگ۔ نوں بامن ءُ آئی ایدگہ سرمچارانی زند ءِ یک عادتے ءُ یک ھنچائیں کار ءُ رومائشتے جوڑ بوتگ اَت۔ چشکہ ایدگہ مردم وتی کار ءُ روزگار ءَ کُرت انت۔ گُڑا ھمے پیم ءَ آ اے کوہ ءُ کوھستگ ءِ تہ ءَ رُمبان ءُ تچان وتی اے جنگ ءَ جاری ءُ ساری داشتگ اَت۔ کہ آیان وت ھبر نہ اَت۔ کہ اے جنگ ءِ گُڈی ئیں مزل چے اَت۔ کُجا اَت۔ ءُ چون اَت۔ بس آیانی دیم گوں جنگ ءُ مڑا ءَ کپتگ اَت۔ چشکہ اے جنگ ساری ءَ راجدپتر ءِ ھالت ءُ واکعانی تہ ءَ جاھے چیر بہ بیت۔ کہ نوں ایش وت ءَ را اد ءَ پدّر کنان بوتگ اَت۔ کہ آ وت ٹیمبو اتنت۔ کہ نزانت کہ کئے آیاں جنگ دَیگ ءَ انت۔ ءُ پرچے جنگ دَیگ ءَ انت۔ ھنچش چشکہ بُت ءُ ٹیمبوانی لیب ءُ گوازی ءِ تہ ءَ ایشانی چٹ ءُ ساد دومیانی دستاں بنت گُڑا آیانی چٹ ءُ ساد یک دگہ طاقت ءُ زورے ءَ گون اتنت۔ کہ زانگ نہ بوت۔ کہ اے چٹ ءُ سادانی بُن ءُ چمگ کُجا سک اتنت۔
 ءُ گْوستگیں یک سال ءِ جنگ۔ بامن ءُ مُراد ءِ رنگ ءُ دروشم ءُ پکرانی تہ ءَ مزنیں بدل سدلے آورتگ اَت۔ کہ بامن ءِ رنگ گیشتر سیاہ گشتگ اَت۔ آئی کلکانی ھڈگیشتر ڈن ءَ در کپتگ اَت۔ ءُ آئی مودانی تہ ءَ نوں کرار دور دور ءَ لہتیں اسپیتیں تار درا کنان اتنت۔ ءُ آئی لاپ گوں آئی ونگاں لِچ اِتگ اَت۔ ءُ آئی بدن گیشتر سلک ءُ سوگہ بوتگ اَت۔ ءُ آ وت ءَ را دل ءِ تہ ءَ چے گویرا ھیال کنان بوتگ اَت۔ کہ آئی بابت ءَ نوں آ چہ وتی ٹرانسسٹر ریڈیو ءَ گوشداران اَت۔ کہ آ چہ کیوبا ءِ فیڈل کاسترو ءَ زار گپتگ اَت۔ ءُ نوں بولیویا ءِ مُلک ءِ تہ ءَ گوں امریکائیاں گوریلاجنگ کنان اَت۔
 ءُ دومی نیمگ ءَ افریکا ءِ تہ ءَ پٹرس لوممبا ءِ پدا سی آئی اے کپتگ اَت۔ ءُ سیمی نیمگ ءَ الجزائر ءِ تہ ءَ گوں فرانسیسیاں عربانی جنگ تیز بوان اَت۔ ءُ پدا کوریا ءِ جنگ ءِ ھالاں چہ آ سہی اَت۔ ءُ یوری گگارین ءِ خلا ءِ تہ ءَ ملگ ءُ گردگ ءِ ھبرآئی زانت ءُ شعور ءِ بہر اتنت۔ ءُ ھندوستان ءِ تہ ءَ نہرو ءِ گیر جانبداری گپ اتنت۔ بزاں افریکا ءُ ایشیا ءِ دراھیں ھالاں چہ بامن اے کوھستگ ءِ تہ ءَ وت ءَ را ھبر دار ایر کُرتگ اَت۔ کہ اد ءَ کیمپ ءِ تہ ءَ آ لہتیں شر شریں کتاب ونتگ اَت۔ کہ ایشی تہ ءَ الجزائر ءِ جمیلہ بوپاشا۔ پوشکن ءِ کپتان ءِ جنک۔ ابراھیم جلیس ءِ ممنوعہ لٹریچر۔ سعادت حسن منٹو۔ کرشن چندر۔ میکسم گورکی ءِ ماس ءَ ونتگ اَت۔ ءُ نہرو ءِ زندمانی نامک ءُ دودمان ءِ راجدپتر ءَ۔ مولانا آزات ءِ غبار خاطر ءَ ونتگ اَت۔ ءُ لیوٹالسٹائی ءِ کیسک ءُ سیواستوپول ءِ آزمانکاں ونتگ اَت۔ بزاں آئی دنیا ءِ عکس ءُ دروشم نوں جوڑ بوان اتنت۔ ءُ اے عکس ءُ دروشُمانی تہ ءَ آئی مہرانی وشبو ھم مان اتنت۔ کہ آ سفت ءِ واباں مُدام دیست کہ بگیر چہ سفت ءِ یاتاں چشکہ آئی زند اے کوھستگ ءِ تہ ءَ بے متلب ءُ بے مانا اَت۔ ءُ وھدے آئرا سفت ءِ یات آیان بوت انت۔ گُڑا آئرا نہ زان آں پرچا ھما فلمانی یات ھم اھت کہ آ ایشاں کراچی ءِ سینماھانی تہ ءَ دیستگ اَت۔ اچ اے فلمانی بازیں ایکٹر ءُ ایکٹریسانی زند ءِ جاوراں ھم آ چشکہ آگہ اَت۔ بازیں ایکٹریس آئرا تنے وھدی دوست بوت انت۔ چشکہ سبیھہ خانم۔ شمیم آرا۔ نوتن۔ دلیپ کمار۔ چشکہ اے دور ءِ وتی یک رنگ ءُ بویے اَت۔ کہ مرد پہ وتی موداں دارگ ءَ آئسیلا کریم کارمرز کُرت انت۔ وتی پُچاں بروٹس ءِ عطر جت انت۔ ڈبل گھوڑا ءِ پُچ گور ءَ کُرت انت۔ سیون او کلاک۔ بلیڈ کارمرز کُرت انت۔ ءُ بارگیں ٹائی ءُ تنکیں پتلون پادا کُرت انت۔ ءُ وتی موداں کریوکت کُرت انت۔ وھدیکہ جن ءُ زالکار مزنیں شلوار پاداکُرت انت۔ ءُ ساڑی پوش اتنت۔ ءُ وتی مودانی سر ءَ گودر ءِ پیمیں کُدام بست انت۔
 ءُ وت آئی وتی ڈیھ ءِ زالبولانی لیوس چہ سر ءَ تاں پاداں پردگ اَت۔ سراں چیڑ جت انت۔ چماں اجائب کُرت انت۔ ءُ چہ وتی کھڈ ءُ باناں در نہ کپت انت۔ ءُ چہ جن ءُ جاتو ءُ ساھگاں تُرس اتنت۔ ءُ علم ءُ زانت چرایاں باز دور اَت۔
 ءُ چہ ھوراں پُھر بوتگیں کھڈ ءِ آپاں آپ وارت انت۔ گرماگ ءَ آیانی بدن چٹ ریشانی بہر بوت۔ ءُ زمستان ءَ آیانی پادترک اتنت۔ ءُ اچ آیاں ھون اھت۔ وتی دپ ءَ مشکانی تہ ءَ چہ مزلانی مزل دور ءَ آورت انت۔ ءُ تندورانی سر ءَ پوگ پچیں ناناں گوں شیر ءَ یا کہ ھشک کُرت۔ ءُ وپت۔ زنداد ءَ یک گِر ءُ پانچیں راستی ءُ حقیقتے اَت۔ ءُ گر ءُ پانچیں زند ءَ آ وتی پیم ءَ گوازنگ ءِ تہ ءَ چشکہ وش اتنت۔ کہ روچ ءُ شام اد ءَ لوڑ ءُ دھنزانی ھاکمی اَت۔ آمین ءُ بہارگاہ دوئیں موسماں زانت۔ عید ءُ شپ برات اڈ دیان آ نہ زانت انت۔ کہ کسانیں عید ءِ چے متلب اَت۔ ءُ مزنیں عید ءِ چے متلب اَت۔ مھرم ءِ ماہ برّ ءِ گوشت انت۔ ءُ کلکشان ءِ استالاں حضرت علی ءِ دول ءِ پادانی گرز ءُ گبار ھیال کُرت انت۔ سَوزیں آسمان ءُ زر آیانی ھدا ءِ ھیال ءُ پکر اَت۔
 ءُ بامن کہ وت ھمے چاگرد ءِ تہ ءَ مزن بوتگ اَت۔ گُڑا پرائی زندگانی ءِ المیں جستانی سر ءَ چار ءُ بچار کنگ ھم عجب اَت۔ بلے کراچی ءِ تہ ءَ گوں شریں اُستاداں وانگ ءِ سبب ءَ زند ءِ بارو ءَ آ پکر ءُ فلسفہ چٹ بدل بوتگ اَت۔ ءُ آئرا گوں راجدپتر ءَ یک مزنیں حُب ءُ واھگے بوتگ اَت۔ چشکہ آ پیدا پمیشا بوتگ اَت۔ کہ آ راجدپتر ءِ تہ ءَ وتی جند ءِ ھند ءُ جاہ ءَ نزانت۔ تہ بگیر اچ ایشی آئی زند ءِ ھچ معنا ءُ ھچ متلبے چشکہ بوت نہ کُرت۔
 بامن ءِ ھاتر ءَ راجدپتر۔ آئی تہ ءَ بنی آدم ءِ درجگ ءُ ھند یا کہ راجدپتر کار ءُ کرد رول ءُ گُڈّ سر ءَ ھدا۔ آئی زند ءِ المیں واھگ ءُ لوٹ اتنت۔ کہ آ ھمے رول ءَ ھمے کارکرداراں زانگ ءُ پوہ بوگ لوٹ اِت۔ کہ پریشی آ یک مزنیں زوھد ءُ واری یے وارتگ اَت۔ دربہ در بوتگ اَت۔ ءُ وت ءَ را سکین مشکل ءُ گرانیانی تہ ءَ دور داتگ اَت۔ تانکہ وتی ھمے کار ءُ کرد ءَ ھمے رول بزانت۔
 ءُ چرے گوریلا جنگ ءِ تہ ءَ ھور کپگ ءَ ساری ساری آ وتی بوگ ءَ ڈگاراں گوں وتی بزگراں زند گْوازینگ لوٹ اِت۔ آنکہ آ شازادگے اَت۔ بلے نوں چہ وتی جند ءِ جماعت ءُ طبقہ ءَ آ وت ءَ جتا ھیال کنان بوتگ اَت۔ چی ءَ کہ اے طبقہ ءِ تہ ءَ آیانی ھر کار چہ وتی چپ ءُ چاگرد ءَ جتا زانگ بوت۔ ءُ چہ کلات اسٹیٹس یونین ءِ پرشگ ءَ پد چشکہ سردار۔ نواب ءُ ھاکم نوکیں سرکار ءِ کاسہ لیس ءُ چلیم زیر جوڑ بوتگ اَت۔ کہ آیانی وتی جند ءِ شکھسیت چشکہ گہتگ اَت۔ ءُ مسخ بوتگ اَت۔ کہ آیانی گیشتر وھد بہ پولیٹکل ایجنٹ ءُ ڈپٹی کمشنرانی دروازگ ءِ دپ ءَ پہ خیرات لوٹگ ءَ گْوزان اَت۔ کہ اے طبقہ وتی جند ءِ مُفادانی ھاتر ءَ وتی قومی پائدگاں بہا کُرتگ اَت۔ ءُ نوں اے نوکیں طبقہ خان ءَ ھم پہ وت نہ گپت ءُ وت ءَ را اچ آئی دور داشت۔ آنکہ خان یک سورتے ءَ پہ آیانی پائدگ ءُ سیتاں پہ زندان کنگ بوتگ اَت۔ بلے نوں اے نوکیں طبقہ وتی مُفاداں دومی نیمگ ءَ بُرتگ اَت۔ ءُ ھمے سبب ءَ بامن ءِ واھگ ھمیش اَت۔ کہ اے جہل ءُ درنیام ءِ طبقہ ءِ پکر ءُ فلسفہ ءَ دیم ءَ ببارت۔
 بلے آ نہ زانت کہ چون۔
 ءُ گوریلا جنگ ءِ تہ ءَ بہر زورگ ءَ پد آئرا ناگ ءَ ھیال اھتگ اَت۔ چشکہ آئرا اد ءَ آئیگی نہ اَت۔ چشکہ آئرا ھموداں گوں مہلوک ءَ وتی زند ءَ گْوازینگی اَت۔ آیانی ھاتر ءَ اسکولے پچ کنگی اَت۔ یک شانتی نکتین پچ کنگی اَت۔ ءُ یک لینا پولییانا ءِ پیمیں اسکولے ٹاھینگی اَت۔ یک والڈن تالاپ ءِ بُن ءَ مراقبہ کنگی اَت۔ ءُ گاندھی ءِ پیمیں یک آشرمے ٹاھینگی اَت۔ کہ گوریلا جنگ چشکہ پرائی یک بے پائدگیں جنگے اَت۔ کہ ایشی تہ ءَ سوب ءُ کٹ پمیشا گران اَت۔ کہ ایشی تہ ءَ وت سوشل چینچ آیگ ءَ نہ اَت۔ ایوک ءَ سیاسی بدل سدل ءِ تہ ءَ مزنیں چینچے اھت نہ کُرت۔ چی ءَ کہ راج ءُ چاگرد ءِ مزنیں بہرے نہ زانت کہ اے جنگ پرچے بوگ ءَ اَت۔
 کوھستگ ءِ یک سال ءِ سرمچار بوگ ءَ رند بامن ءِ پکر ءُ فلسفہ باز دیم ءَ شُتگ اَت۔ ءُ آ زند ءَ چہ نزینک ءَ دیستگ اَت۔ چشکہ آ راجدپتر ءِ نبض ءِ سر ءَ ءُ در کوکیں دل ءِ سر ءَ وتی دست ایر کُرتگ اَت۔ آ مرگ ءَ چہ باز نزینک ءَ دیستگ اَت۔ ءُ آئرا ھدا ءِ بارو ءَ ھم چشکہ باز زانت ءُ آگہی اھتگ اَت۔
 آنکہ نوں تلار ءِ ساھگ ءِ بُن ءَ نندوک آ پوشکن ءَ چارگ ءَ اَت۔ کہ سیاھیں چادان ءَ لہڑ کنان جہل کُرت۔ ءُ یک پیالگے چاہ مان کُرت۔ ءُ پدا چادان ءِ دپ ءَ پچ کُرت۔ ءُ ھمے پُھریں پیالگ پدا چپی کُرت۔ تانکہ آئی چوسک ءِ آپ کہ ھامگ اتنت۔ گوں چادان ءِ پکگیں آپ ھوار بہ کپ انت۔
 ءُ پدا پوشکنؔ اچ آئی جست کنان بوت۔
 بزاں تنے وھدی تو گوں ھدا ءِ ھیال ءَ اڑاِتگ ئے۔ پوشکن پہ بامن چاہ مان کُرت۔ ءُ گْوشت۔
 ھو من اڑ اِتگ اوں۔ بلے ھدا ءِ آئیڈیا اِنکس مشکل ءُ گرانیں ھبرے نہ انت۔ چشکہ مہلوک ایشرا جوڑ کُرتگ۔
 ءُ وتی پُھریں پیالگ ءَ زوران۔ بامن چہ لوت ءِ سر ءَ گُڑے زُرت ءُ گٹ گپت ءُ پدا چاہ یک گلمے گپت ءُ چاہ ءِ گلم ءَ ایربران گْوشت۔
 مہلوک ایشرا پمیشا اِنکس مزن ءُ دراجیں فلسفہ یے جوڑ کُرتگ۔ کہ مہلوک چہ وتی جند ءِ واھگ ءُ لوٹاں تُرس اِیت۔ کہ اگاں چش بوت۔ گُڑا من چے بکن آں۔ اگاں من مُرت اوں۔ گُڑا پمن چونیں عذابے کئیت۔ ءُ اگاں من گناہ کُرت۔ گُڑا کئے من ءَ داشت کنت۔ چہ دوزھ ءِ آچ ءَ۔ ءُ چہ زند ءَ پد مرگ ءِ تہ ءَ گوں من چے بیت۔ مہلوک تُرس اِیت۔ چی ءَ کہ مہلوک وتی جند ءِ سر ءَ سکھین ءُ باورنیست۔ ءُ اگاں آیاں وتی جند ءِ سر ءَ باور بوتیں۔ گُڑا ھدا ءِ بارو ءَ اِنکس تُرسناکیں گپ ءُ ھبر بلکنا دیم ءَ مہ اھتیں۔ ءُ بلکنا آ چیزاں ساف ساف بزانتیں کہ ایش راستیں راہ انت۔ ءُ ایش دروگیں راہ انت۔ کہ گونڈ انت۔ ءُ دروگ ءُ راستیں راہ ءِ زانگ باز مشکل ءُ گرانیں کارے۔ پمیشا مردم ھدائی شوھاز ءَ مُدام بیت۔ ءُ آ وتی ھدا ءِ سر ءَ باور ءُ یکین ءُ سکھت ءَ ثابت کنگ ءَ پہ ھدا ءِ بارو ءَ اِنکس شائری کنت۔ اِنکس وت ءَ را تسلا دنت کہ ھدا ھست۔ اگاں ھدا مہ بیت۔ تو آ کُجا بروت۔ ءُ ھدا ءِ بارو ءَ اِنکس مبالغہ آرائی ءُ باز گْوشگ ھدا ءَ چہ بندگ ءَ جتا کنت۔ چشکہ بندگ ھدا ءِ سپت ءُ سنا ءِ تہ ءَ وتی جند ءِ سپت ءُ سنا ءَ کنان بیت۔ دنیا داریں مذہب ھدا ءِ بارو ءَ باز گپ جنت بلے بنی آدم ءِ اسلی ئیں مذہب کہ آ گوں آئی دل ءَ تعلق دار اِیت۔ اسل بازسادگ ءُ ساف انت۔ اے دنیا۔ من۔ ءُ اے منی ھدا۔ ھچ پرکے نیست۔ ھدا ڈن ءَ نہ انت۔ ھدا راجدپتر ءِ پیچ ءُ تابانی تہ ءَ انت۔ ھدا بنی آدم ءِ گُڈّی ئیں شوھاز ءِ گُڈی ئیں سر انت۔ کہ اچ آئی بنی آدم ءَ ھدا ءِ ھد ءُ اویل کُٹ انت۔ منی ھدا ھمے ھدا انت۔ ءُ من ایشرا وتی دل ءِ تل ءُ توکانی تہ ءَ زان آں ءُ ایش راجدپتر ءِ تہ ءَ وت ءَ را منی دیم ءَ پدّر کنت۔ یا کہ من راجدپتر ءِ تہ ءَ وت ءَ را گندایں۔ من وت ءَ را گند ایں۔ گُڑا ھدا ءَ گند ایں۔
 پوشکن کھند اِت۔ بامن۔ چے ھدا پرتو اِنکس اھم بوتگ۔ چے کوھستگ ءِ تہ ءَ اے گس ءِ زہیری ترا ھدا ءِ نیمگ ءَ بران انت۔
 بلکنا۔ بامن وتی دیم ءَ پُھریں پیالگ ءَ زُرت۔ وھدیکہ ساری ءَ کْوھنگیں چاہ ءِ گلم ءَ سنگانی سر ءَ شانت کہ اد ءَ چاہ ءِ بوچ شنگ سنگاں تر کُرت انت۔ ءُ پدا ھشک بوت انت۔ کہ ھمے چشکھ ءَ چاران آ پوشکن ءَ گْوشان بوت۔ من جوڑ ھمے پیم ءَ اوں کہ من راجدپتر ءِ چھیل ءُ چانکانی تہ ءَ وت ءَ را ھدا ءَ بچارآں۔ بگندآں۔ بلے ایش چہ مُلا ءِ مذہب ءَ چٹ جتا انت۔ مُلا ءِ مذہب نیک نظر انت۔ مُلا راجدپتر ءَ نہ منّ اِیت۔ ءُ ھدا ءِ یک گیر متھرکیں آئیڈیایے کار اِیت۔ کہ مردم نہ زانت کہ کُجا بروت۔ مُلا ءِ مذہب مردم ءَ مُدام گناہ گار ھیال کنت۔ مُدام تُرسین اِیت۔ چہ قبر ءَ تُرسین اِیت۔ چہ زند ءَ تُرسین اِیت۔ چہ جن ءُ ملائک ءَ تُرسین اِیت۔ ءُ زندگانی ءَ دور دنت۔ وھدیکہ انسان ءِ مذہب مردم ءَ زندگانی ءِ نیمگ ءَ بارت۔ کس اگاں چہ مرگ ءَ تُرس اِیت۔ گُڑا چو بزاں زندگ نہ انت۔ ءُ اسل ءَ ھر مردم چہ زند ءَ تُرس اِیت۔ ءُ مرگ لوٹ اِیت۔ دنیا ءِ دراھیں بہادریں مردم پمیشا چہ مرگ ءَ نہ تُرس انت۔ کہ آ زندگ بوگ لوٹ انت۔ ما اے کوہ ءِ تہ ءَ جنگ کنگ ءَ ایں۔ اد ءَ ھر دم مرگ مئے دمب ءَ کپتگ۔ بلے زان ئے۔ ما پرچے نہ تُرس ایں۔ پمیشا کہ ما یک نوکیں زند ءِ ھاتر ءَ جنگ کنگ ءَ ایں۔ چشکہ ما ایشرا زان ایں۔ بلے اے مُلک ءِ سدر زی وتی گْوشت۔ انک ءِ تہ ءَ چہ ریڈیو ءَ شنگ بوان اَت۔ گْوشان اَت۔ کہ اے مردم چو کچکانی پیم ءَ جنگ کن انت۔ ایش بہوش ءُ بے راھیں مردم انت۔ یک کْوھنگیں راجی چاگرد ءِ تہ ءَ زندگ انت۔ کہ آیانی سرمہار درانی دست ءَ انت۔ ءُ اے نہ زان انت۔ کہ ما پہ وتی زندگانی ءَ جنگ کنگ ءَ ایں۔ آ ھم راست انت۔ پرچا کہ آ ریاست ءِ تہ ءَ ریاستے نہ لوٹ انت۔ بلے ماھیال کن ایں کہ ریاست مئے گِسانی تہ ءَ پُترگ ءُ مئے ماس ءُ جنیناں دربہ در کُرتگ۔ آ ھم راست۔ ما ھم راست۔ ایشی پیسلہ کئے کنت۔ مراد۔ ایش راجدپتر ءِ انت۔ ایشی تہ ءَ ھچ چیزے المی نہ انت۔ چی ءَ کہ ھدا ءَ پہ وتی زانت ءُ زانشت چرے جنگ ءُ دعوایاں گْوزگی انت۔ تانکہ یک روچے بیت۔ کہ ھدا وت دراھیں جنگاں بند بہ کنت۔ بلے تنے وھدی اے کُشت ءُ کُشار ھنچش دیم ءَ روت۔ تانکہ وتی آسر ءَ سر بہ بیت۔ تانکہ ھدا ءِ آئیڈیاپکّ اِیت۔ ءُ وتی تکمیل ءَ سر بیت۔
 بامن مروچی وتی یک ساہ ءُ دم ءِ تہ ءَ اے دراھیں گپّاں کنان بوت۔ کہ مروچیگیں گپانی تہ ءَ نہ زان آں پرچے آئرا یک تھام ءُ یک لذّت ءُ چسے مار اِت۔ پدا چہ کیمپ ءِ نیمگ ءَ تپنگانی توارے اِشکنگ بوت۔ آ ھر دو چُپ بوت انت۔ ءُ آ ھر دو وتی سلاھاں زُرت انت۔ ءُ چاڑکگ نشت انت۔
 اے کئے بوت کنت۔ مُراد جست کُرت۔
 بلکنا ما گیرہ ءُ گیڑہ ءِ تہ ءَ اھتگ ایں۔
 نہ زان آں۔ پوشکن پریشان پریشان گْوشان بوت۔ تپنگانی توار تیز ءُ ترند بوت۔ چہ ھر دونیمگ ءَ۔
 ما چے بکن ایں۔ پوشکن جست کُرت۔
 ءُ بامن پسّو دات۔ مارا دیمی روگی نہ انت۔ بلے اد ءَ نندگ ھم شر نہ انت۔
 گُڑا ما کُجا بروایں۔
 بیا۔ بامن پاد اھت ءُ پوشکن وتی چادراں ءُ لوت ءَ بگل جول ءِ تہ ءَ کنان بوت۔ ءُ آ ڈھل ڈھل کنان کتبی نیمگ ءَ سیاھیں سنگانی سر ءَ روان یک کشکے ءَ جہل یک چھیلی ءِ تہ ءَ جہل کپت انت۔
 اد ءَ یک چمگے زگان اَت۔ ءُ دیمتر ءَ پسی ءِ لہتیں دْرچک درا بوت انت۔ ءُ آ وت ءَ را پسی ءِ دْرچکاں سر کُرت۔ پُشت ءَ تپنگانی توار آیان بوت۔ پدا توار اوشتات۔ آ زنٹگ ءَ نندوک ودار ءَ بوت انت۔
 وھدے روچ چہ نیمروچ ءَ گْوست۔ تو آ پاد اھت۔ ءُ وتی کیمپ ءَ داشت انت۔ اد ءَ کس نہ اَت۔ سرپراز زہری گوں وتی سنگتاں نزان آں کُجا شُتگ اَت۔
 دیر ءَ آ درا بوت انت۔ بیبرگ شاھوانی ءِ لاپ ءِ تہ ءَ تیرے لگ اِتگ اَت۔ ءُ اچ آئی ٹپ ءَ ھون تچان اَت۔ ءُ آ چمانی اسپیتی درا کنان اَت۔ ءُ آئی رنگ زرد گشتگ اَت۔ بامن آئرا چار اِت۔ نہ کُرت۔ مرگ ءِ ھر ندارگ پہ بامن ءَ درد ناک اَت۔ آ چہ سرپراز ءَ جست کُرت۔ کہ اے واکعی ءَ چون پیش اھت۔
 ملیشیا ءِ یک پلاٹونے مئے پُشت ءَ آیان اَت۔ بلے بیبرگ آیاں دیستگ اَت۔ ءُ دور کنان دیمی شُتگ اَت۔ ولے تانکہ ما اد ءَ سر بوت ایں۔ تو پلاٹون اچ اداں جستگ اَت۔ بلے بیبرگ ءَ تیرے لاپ ءَ لگ اِتگ اَت۔
 ءُ آ نوں مران اَت۔ آ چم نزّ بوت انت۔ سرپراز ءِ سرین بندوک اَت۔ کہ آ وتی چادر ءَ در کُرت۔ ءُ بیبرگ ءِ سر ءَ مان کُرت۔ ایدگہ سنگت کہ مول ءُ سرین بندوک اتنت۔ ھچ نہ گْوشت انت۔ سرپراز بامن ءُ مُراد ءِ نیمگ ءَ چاران گْوشت۔
بیبرگ نہ منت۔
 یکدمے دراھیں سنگ۔ کوہ ءُ کوھستگ چپ بوت انت۔ چشکہ آ نہ زاناں کہ بیبرگ پرچے مُرتگ اَت۔ ءُ بامن ءَ کوہ۔ سنگ۔ ڈگار ءُ آزمان ءِ ھمے چُپی ھچ دوست نہ بوت۔ پرچا کہ کس ھچ گْوشگ ءَ نہ اَت۔ کہ آخربیبرگ پرچے مرت۔
 ءُ پدا آ بیبرگ ءَ کوہ ءِ یک تلاری ءِ چیر ءَ شُت کُرت۔ کھڈ کُرت۔
ھما شپ استالانی چیر ءَ دراہ بگیر چہ نان ءُ آپے نندوک بوت انت۔ ءُ بُرز کلکشانی ءِ استالاں بامن چاران بوت۔ کہ اد ءَ ھر چیز چپ اَت۔ اے دنیا ءَ اگاں معنا یے ھست اَت۔ گُڑا کس نہ زانت۔ ایوک ءَ ماں وتی ھرکتاں چار اتنت۔ کسے مُرت کسے زندگ اَت۔ ءُ دگہ ھچ چیزے درا نہ اَت۔ اے راز چی یے اَت۔ اے زندگانی۔ ایشی جنگ ءُ دعویٰ۔ ایشی دراھیں ھرکتاں معنایے ھست اَت۔ بلکنا نہ اَت۔
 بامن پکر جنان بوت۔
 ءُ آئی پہنات ءَ ایدگہ سنگتانی ساہ گرگ ءِ توار ھم آیگ ءَ نہ اَت۔ چشکہ آ دراہ مرتگ اتنت۔
ھما شپ بامن وابے دیست۔ آ واب ءِ تہ ءَ دیست کہ آ چو بیبرگ ءِ پیم ءَ مران انت۔ ءُ سفت آئی سرون ءَ اوشتوک آئی ءَ چاران انت۔ ءُ آئی چمانی اسپیتی درا کنگ ءَ اتنت۔ ھنچش چشکہ آ بیبرگ ءِ چمانی اسپیتی دیستگ اَت۔
 آ ھچ ھبرے نہ دات سفت لاچار لاچار ءُ بزھگ بزھگ آئراچاران بوت۔ ءُ پدا آدیست کہ آ سفت آئرا اِشت ءُ وتی دیم ءَ تاب دات ھنچش چشکہ آ بیبرگ ءِ مروکیں چماں چار اِت۔ نہ کُرتگ اَت۔ ءُ وتی دیم ءَ تاب داتگ اَت۔
 آ پہ وتی بزھگی ءُ لاچاری ءَ گریہان بوت۔ آئرا اِنکس اُمیت ھم نہ اَت۔ کہ سفت آئرا چش تانا یلہ دنت۔ آ گریہان بوت۔ ءُ پوھاڑ جنان بوتگ اَت۔ ءُ پدا آ وتی چماں پچ کُرتگ اَت۔ تو آئی سنگت واب اتنت۔ ءُ کلکشان ءِ استالانی گرد ءُ گبار اچ اُداں باز دور اتنت۔
بیبرگ ءِ مرگ ءَ پد کیمپ ءِ تہ ءَ یک مونجائی ءُ ملوری یے مان اتکگ اَت۔ کہ ایدگہ سے چار روچ ءِ تہ ءَ بلکنا ایشی گرانی ءِ تہ ءَ یک کمی یے اھت۔ چشکہ ایدگہ سدانی مروکیں ورنایانی شہید بوگ ءَ گوں لہتیں روچ مونجائی ءُ پریشانی ءِ یک دورے اھتگ اَت۔ ءُ پدا اے دور شُتگ اَت۔ گُڑا نوکیں دورے اھتگ اَت۔ ءُ یک نوکیں روچ ءِ اُمیتے رژنائی دیان بوتگ اَت۔ کہ ھرمُلک۔ ھر وطن۔ ءُ ھر قوم زند ءِ تہ ءَ ھنچش بوتگ ھنچش بیت۔ ءُ ھنچش بوان انت۔ ءُ اے مرتگیں ورنا پہ وتی ذات ءَ نہ مرتگ اَت۔ بلکنا پہ یک مستریں آئیڈیا ءُ یک مستریں ھیالے ءَ مرتگ اَت۔ کہ آ وت اے ھیال ءَ وتی دل ءِ تہ ءَ مزن کُرتگ اَت۔ یا کہ ایدگرانی ھاتر ءَ ساہ دَیگ وت یک مزنیں قدرے اَت۔ کہ ایشی ھاتر ءَ ھر مردم وتی پیم ءَ پیسلہ کُرت۔ کہ ایشی تہ ءَ یک مردمے کمٹمنٹ بلکنا گوں زرّ ءُ دولت ءُ نام ءَ اَت۔ ءُ یکے کمٹمنٹ گوں وتی مردمان اَت۔ کہ ایشی پیسلہ ءَ راجدپتر کُرت۔ کہ کئے راست اَت۔ ءُ کئے ناراست۔
 بامن کیمپ ءِ تہ ءَ وتی آئیوکیں اُرش ءُ ھملہانی بارو ءَ پکر جنان بوت۔ کہ دو روچ ءَ پد آیان مولہ ءِ تھسیل ءَ بُن دَیگی اَت۔ کہ اد ءَ سرکار اَت۔ ءُ آ سرکار ءِ بدی دار اتنت۔ ءُ ھر سورت ءَ سرکار ءَ نُکسان دَیگ لوٹ اِت۔ کہ تنے وھدی آیانی ھر چنت کہ زور ءُ طاقت ھست اَت۔ گُڑا آ لوٹ اِت اں۔ کہ سرکار ءَ چہ گیشتر تاں گیشتر نُکسان برس اِیت۔ تانکہ سرکار اچ آیانی مُلک ءَ دربروت۔
 ایش یک وابے اَت۔ یا کہ آئیڈیا ءُ ھیالے۔ کہ بامن ءَ کدی کدی شک بوت۔ کہ چے سرکار چہ لہتیں مردمانی۔ لہتیں قومی۔ قبیلہ داری ءُ تمنی مردمانی جنگ ءِ تہ ءَ بے سوب بوت۔ کہ آ مُلک ءَ یلہ بداتیں۔
 بامن زانت کہ تنے وھدی آیانی ھر چنت کہ اُرش ءُ ھملہ بوتگ اَت۔ گُڑا آیانی ھیال ءِ رو ءَ ایش سوب مند بوتگ اَت۔ بلے سرکار ءِ ھاتر ءَ ایش یک مزنیں ھبرے نہ اَت۔ کہ سرکار وتی مروکیں مردمانی جاہ ءَ نوکیں مردم بھرتی کُرت۔ ٹپیانی ھاتر ءَ درمان کُرت۔ آیان زرّ دات۔ پنشن کُرت۔ ءُ پہ عزت گس ءَ دیم دات۔ ءُ آیانی جاہ ءَ نوکیں مردم ایر کُرت۔ دگہ نوکیں بھرتی کنگ ءِ چن ءُ لانچ اڈدات۔ ءُ سرکار ءِ ٹیلی گراف۔ ڈاکخانہ۔ دپتر۔ ءُ کارجاھانی نُکسان ءِ سورت ءَ نوکیں دپتر ءُ کارجاہ ٹاھینت نوکیں بلڈنگ جوڑ کُرت۔ سرکار پوج ءُ لشکر ءِ جاہ ءَ راشن ءُ سپلائی ءِ کار ءَ دیم ءَ بُرت۔ موٹر ءُ گاڑی۔ تیل۔ بمباریں بالی گراب۔ ءُ ٹینک ءُ توپانی بندوبست ءَ کُرت۔ کہ پرائی اے کار مشکل نہ اَت۔
 ءُ دومی نیمگ ءَ بامن زانت کہ آ تنے وھدی سرکار ءِ بازیں مردمے جتگ ءُ کشتگ اَت۔ بلے ایشی مقابلہ ءَ وت سرمچارانی ھر چنت کہ مردم کہ بیران بوتگ اَت۔ گُڑا آیانی بدل آیان دست نہ کپتگ اَت۔ ءُ نوکیں مردم نہ اھتگ اَت۔ پرچا کہ اے جنگ یک قبیلہ یا کہ لہتیں قبیلہانی جنگ اَت۔ کہ ایشی تہ ءَ ڈیھ ءِ ھر مردم ھور ءُ ھوار نہ اَت۔ ءُ نیکہ بامن ءَ اُمیت ھست اَت۔ کہ اے جنگ ایدگہ ڈیھاں تالان بوت۔
 چی ءَ کہ اے لہتیں قبیلہ مردم خان کلات میر احمد یار خان ءِ حق ءَ وتی جنگ ءَ بنا کُرتگ اَت۔ کہ زوت اے جنگ بلکنا وتی منطقی آسر ءَ رسان اَت۔ چشکہ بامن ءَ تُرس اَت۔ کہ اے جنگ وتی آسر ءَ رس اِیت۔
 چہ مولہ تھسیل ءِ سر ءَ اُرش کنگ ءَ دو روچ ساری چہ خضدار ءُ کرخ ءِ راہ ءَ شازادگ سلمان گوں وتی دو ھمرایاں کیمپ ءَ سر بوت۔ زانگ ھنچش بوت۔ چشکہ کیمپ ءِ کماندان سرپراز زہری ءَ آیانی اد ءَ آیگ ءِ ھبر ھست اَت۔ بلے سرپراز خان ایشرا یک راز ءِ سورت ءَ وتی دل ءَ داشتگ اَت۔
 وھدے ناگت ءَ کیمپ ءِ تہ ءَ بامن شازادگ سلمان ءَ دیست تو چہ گل ءَ بال بوت۔ چشکہ آئرا وتی یک کْوھنگیں سنگتے دست بہ کپ اِیت۔
 سلمان مزنیں ریش داشتگ اَت۔ آئی ریش ءِ ھم اسپیتیں مُود درا کنان اتنت۔ چشکہ وت بامن ءِ مودانی تہ ءَ اسپیتیں تار درا بوگ ءَ اتنت۔ آ ھر دو بگل گیر بوت انت۔ ءُ یک دومی ءَ دروت دات۔ ءُ ھال اھوال بوت۔ ءُ آئرا آئی پِس ءِ بارو ءَ ھال دات کہ آئی پِس شازادگ میر حمل ءِ سلاہ دوردیگ ءَ پد گوں خان کلات ءَ یکجاہ لاہور ءِ تہ ءَ بندی کنگ بوتگ اَت۔ کہ نوں آیانی سر ءَ اود ءَ گداری ءِ دعویے ءُ مقدمہ چلان انت۔ رامین ءُ مہناز ءِ درنیام ءَ اگاں اگاں شکررنجی یے پیدا بوتگ اَت۔ گُڑا نوں ایش دور بوتگ اَت۔ آ وتی نوکیں زند ءِ نوکیں دورے بنا کُرتگ اَت۔ میر مُراد جان ءِ بچ مزار کہ ورنا وانندہ گل ءِ تہ ءَ بہر زورگ ءَ اَت۔ گرپتار بوتگ اَت۔ ءُ اے واکعہ شال ءِ تہ ءَ پیش اھتگ اَت۔ شازادگ سلطان کہ آئی پِس میر حمل ءِ خاصیں مردم اَت۔ مچ جیل ءِ تہ ءَ گوں ایدگہ بندیاں زندان کنگ بوتگ اَت۔ سرکار دراھیں ھند ءُ جاہاں پئوج ءُ لشکر دیم داتگ اَت۔ تانکہ اے بگاوت کہ جھالاوان ءِ کوھانی تہ ءَ بوگ ءَ اَت۔ دیمی مہ شُتیں ءُ ھموداں بوشتاتیں۔ بوھیر ءُ بیرم یک نوکیں پارٹی یے جوڑ کُرتگ اَت۔ کہ وتی ھمے نوکیں پارٹی ءَ لیفٹ ءِ پارٹی گْوشان بوتگ اَت۔ بلے بامن نوٹ کُرتگ اَت۔ کہ شازادگ سلمان ءِ بازیں دگہ ھبر چشکہ خفیہ ءُ رازداری ءِ ھبر اتنت۔ کہ آ بلکنا وتی دل ءِ ھبراں گوں سنگت بامن ءَ دَیگ ءَ نہ اَت۔ چشکہ بامن ءِ گمان اَت۔
 دومی شازادگ ءِ دراجیں ریش ءَ پد آئرا گمان آیان بوتگ اَت۔ کہ شازادگ سلمان گیشتر مذہبی رنگ ءِ تہ ءَ چیزاں پیش کنان اَت۔ چشکہ آئی سر ءَ مذہب ءِ یک نوکیں اثرے مان اھتگ اَت۔
 ھما شپ پہ سلمان ءُ آئی دوئیں سنگتاں مہمانی ءِ یک شنکے کُشگ بوت۔ کہ سرپراز خان زہری کیمپ ءِ کماندان اَت۔ شازادگ ءُ آئی مہماناں پہ دل وش اھتک کُرتگ اَت۔ ءُ آ لوٹ اِت۔ کہ شازادگ ءُ آئی ھمرایانی مہمان جلی پہ شری دیم ءَ بروت۔
 گوں شازادگ ءَ مُلا حسن گون اَت۔ بامن مُلا حسن ءَ ساری ءَ دیستگ اَت۔ بلکنا چہ خان صاحب ءِ گرپتاری ءَ ساری آ مُلا حسن ءَ شاھی ماھل ءِ تہ ءَ آیگ ءُ روگ ءَ دیستگ اَت۔ مُلا حسن یک چٹک ءُ اشتاپ کاریں مردمے اَت۔ کہ آ وتی بروتاں مذہبی سنت ءِ سبب ءَ کوٹ کُرت۔ ءُ دراجیں ریش ئیِ داشتگ اَت۔ آئی کوپگاں مُدامی یک اسپیتیں چادرے مان بوت۔ ءُ سر ءَ مسیتی کُلایے پوش اِت۔ ءُ ھر جاہ کہ آ ساف بہ دیستیں۔ گُڑا وتی نمازاں ونت۔ آنکہ مُلا حسن مذہبی ئیں مردمے اَت۔ بلے آئی عمل ءُ ھرکتاں کس بہ دیستیں گُڑا آئرا کدی مذہبی ئیں مردمے ھیال نہ کُرت۔ چی ءَ کہ آ اے جنگ ءِ تہ ءَ چشکہ ھر دوئیں نیمگ ءَ خیر لوٹ اِت۔ آ خان میر احمد یار خان ءِ عزت ءَ سک باز کُرت۔ ءُ آئراخان میر احمد یار خان ءِ بندی گری ءِ سر ءَ سک ارمان ءُ اپسوز اَت۔ شال ءُ خضدار ءِ کمشنرانی دیوان ھم بوت۔ ءُ گوں پئوجیاں دیوان کنان گندگ بوت۔ کہ اچ آئی ھمے سبب ءَ ھر کس آئرا مُلا خیرخواہ ءِ نام داتگ اَت۔ قوم ءُ قبیلہ ءِ تہ ءَ آ چہ زہری ٹک ءَ اَت۔ کہ بلکنا کماندان سرپراز خان ءِ وتی مردمے اَت۔ کہ نوں آئرا اد ءَ گندگ ءِ تہ ءَ سرپراز خان زہری باز وش بوتگ اَت۔ کہ آ تاں دیر ھال اھوال کنان بوتگ اَت۔ باز مردم ملا خیر خواہ ءَ حکومت ءُ سرکار ءِ مردم ھیال کُرت انت۔ ءُ آئرا جاسوسے ھیال کُرت انت۔ بلے تنے وھدی چہ کلوہ رسانی ءُ رسال چینی ءَ بگیر دگہ چشیں ھالے نہ رستگ اَت۔ کہ آ جاسوسی ھم کنت۔ آئی نماز ءُ مذہب ءَ گوں دوستی ایشی گواھی ءَ دات کہ آئرا بگیر چہ خیر ءَ دگہ ھچ چیزی ءِ واھگ نہ اَت۔ ھدا زانت۔
 دومی ھمراہ ءَ بامن درست نہ کُرت۔ آ یک چپیں ورنایے اَت۔ وھدیکہ مُلا خیرخواہ گپ جنان بوت۔ ءُ آ گوشداران بوت۔
 موسم شپ ءَ کرار کرار سارت بوان اَت۔ کہ نوں شپ ءَ یک مزنیں آچی ءِ ایدم آ دیم دراھیں سرمچار نندوک گوں وتی مہماناں گپ ءُ دیوان ءَ اتنت۔ ءُ پدا بامن چہ شازادگ سلمان ءَ آئی دراجیں ریش ءِ سبب ءَ جست کُرت۔ تو مُلا خیرخواہ۔ کھندان ءَ گْوشت۔ ایش منی اثر انت۔ کوٹگ کوٹگ ءَ گنداِیت۔ گُڑا اثر زور اِیت۔
 ءُ بامن کھندان ءَ گْوشت۔
 من ءَ یکین نہ یات کہ شازادگ سلمان کدی مُلایے بیت۔
 من ءَ وت کدی یکین نہ یات کہ من کدی مذہبی ئیں مردمے باں۔ شازادگ سلمان ءِ ھمے گپ ءِ سر ءَ دراہ کھندان بوت انت۔
 گُڑا چے ھدا مہ کنت۔ تو وت ءَ را کافرے ھیال کن ئے۔ مُلا خیر خواہ کھندان ءَ جست کُرت۔ ءُ شازادگ سلمان پدایک شریں پسویے دیان بوت۔
 اگاں تو من ءَ کافر مہ گْوش۔ گُڑا من شریں مسلمانے آں۔ ءُ دراہ کھندان بوت انت۔ ءُ کیمپ ءِ کماندان سرپراز کہ ھشکیں مردمے اَت۔ گْوشان بوت۔
 راستی مُلا حسن۔ شمئے مُلاھانی دستی ءَ ما تاں پونز ءَ بوتگ اوں۔ شُما ھر کس ءَ کافر گْوش اِت۔ ءُ ایدگراں دوزھی ھیال کن اِت۔
 ءُ مُلا خیر خواہ وتی دراجیں ریش ءَ مٹ ءِ تہ ءَ گران تاں جہل ءَ آورت ءُ پدا یلہ دات ءُ گْوشت۔ شُمئے دل ءَ وت کافری ھست گُڑا ما شُمارا چے کافر بگْوش آں۔
 ایشی متلب ھمیش انت۔ کہ ما کافرآں۔ یک دگہ سنگتے چہ دور ءَ توار پر جت ءُ مُلا خیرخواہ پسو دیان بوت۔
 ابا۔ شُما وت ءَ را کافر مہ زان اِت۔ پمّا شُما مسلمان اِت۔
 بلے تئی سند مارا بکار انت۔ شازادگ سلمان گْوشان بوت۔ ءُ دراہ کھندان بوت انت۔
گوں مُلاخیرخواہ ءَ گپ ءُ رپ جنان دراہ سرمچار وت ءَ را وش ھیال کنان بوت انت۔ کہ نوں شپ تہر بوان اَت۔ ءُ چہ دور ءَ سجی ءِ بٗو آیان بوت۔ کہ جہل بُن ءَ لہتیں سرمچار سجی جوڑ کنان بوت انت۔ کہ تنے وھدی سجی نہ پک اِتگ اَت۔ ءُ نان دیر کُرتگ اَت۔
 پدا شازادگ سلمان پاد اھت ءُ کماندان سرپراز زہری ءَ دست ءِ تہ ءَ اشارگ کُرت۔ کہ کماندان گوں شازادگ ءِ دست ءِ اشارگ ءَ پاد اھت۔ ءُ آ ھر دوئیں چہ کیمپ ءِ آچ ءَ روٹکی نیمگ ءَ تہاری ءِ تہ ءَ درشُت انت۔ چشکہ آیاں یک خفیہ ءُ راز ءِ گپے جنگی اَت۔
وھدیکہ شازادگ پاد اھت تو مُلا خیر خواہ بامن ءَ ھال دات کہ شازادگ دو رنداں گوں آئی چِلّہ گْوازینتگ۔
 ءُ بامن ءَ چشکہ باور مئیت گْوشان بوت۔
 من ءَ یکین باور نہ یات کہ شازادگ کدی مذہبی یے بوت کنت۔ من زان آں شازادگ چنکس علم دار اِیت۔
 ءُ مُلا خیرخواہ بشکھندگ بوت۔ ءُ جست کُرت۔
 چے کسے زانت گُڑا چہ مذہب ءَ دور بیت۔ عجیں ھبرے تو نہ داتگ۔
 پرچے۔ بامن جست کُرت۔ ءُ وتی دیم ءِ آچ ءِ زراب ءَ چاران بوت۔
 پمیشا کہ ھرچنکس کہ مردم زانت گُڑا آ چہ مذہب ءَ نزینک بیت۔
 بلے ھر کس کہ زانت آ چہ وت ءَ ءُ چہ ھدا ءَ نزینک بیت۔
 چے متلب۔ مُلا خیر خواہ کمکیں بامن ءِ پسوانی سر ءَ ھبکہ بوت۔
 پرچا کہ وتی زانت دنیا ءِ چہ کُلاں مزنیں قدر انت۔ پرچا کہ وھدے تو وت ءَ را زانت گُڑا چشکہ تو ھدا ءَ زانت۔ بامن پہ تسلا پسو دیان بوت۔ ءُ ھنچش چشکہ آ ھمے ھبر ءَ پہر بندان اَت۔ کہ آ وت ءَ را زانت۔
 ءُ مُلا خیر خواہ جست کنان بوت۔
 تو ھدا ءِ ھیال ءَ چہ مذہب ءَ جتا ھیال کن ئے۔
 من مذہب ءَ چیزے زان آں چشکہ تئی کیتو ءَ کارچی ءُ تئی دست ءَ ویسٹرن واچے۔ کلاکے بندوک انت۔ تو مذہب ءَ ھنچش وتی کیتو ءَ ایر کُرتگ۔ تو مسلمان۔ آ ھندو۔ آ عیسائی۔ ایش مذہب انت۔ بلے ھدا ءَ کئے زانت۔ ھداکجا انت۔ ھدا چون انت۔ ایشر کس زانگ نہ لوٹ اِیت۔ پرچا کہ وتی زانگ ءَ ترا وتی دراھیں سیاھیں ٹک درا ءُ پیداک نظر کاینت۔ پمیشا تو ھدا ءَ نہ لوٹ ئے۔ ترا مذہب بکار انت۔ ھنچش چشکہ ترا سروپ ءِ تراشگ ءَ کاچو ءُ کارچے بکار انت۔ نہ زان آں من ءَ ھدائی شوھاز پرچے ھست۔
 بلکنا تو باز گناہ کُرتگ۔ ملا خیر خواہ جست کُرت۔ ءُ بامن کھندان ءَ گْوشت۔
 کئے زانت کہ تئی گناہ چنکس انت۔
 مُلا خیر خواہ چپ بوت۔ ءُ ایدگہ سرمچار آچ ءِ بُن ءَ نندوک بامن ءُ مُلا خیرخواہ ءِ گپّاں گوشداران بوت انت۔ پدا سرپراز ءِ ساھگ درا بوت۔ کہ آ اھت ءُ مُلا خیرخواہ ءُ بامن ءَ ھما نیمگ ءَ دربُرت کہ اد ءَ بلکنا شازادگ سلمان آیانی راہ چار اَت۔
 وھدے آ شازادگ سلمان ءِ نزینک ءَ سر بوت انت۔ تو تہاری ءِ تہ ءَ بامن آئی ساھگ ءَ چاران بوت۔ ءُ پدا دست مچ جنان آ مزنیں سنگانی سر ءَ نشت انت۔
 بامن نہ زانت کہ سرمچار ءُ کماندان سرپراز زہری ءُ شازادگ سلمان ءِ درنیام ءَ چے گپ بوان اَت۔
 ءُ پدا شازادگ گْوشان بوت۔ ءُ بامن آئی ساھگ ءَ چاران بوت۔
 من ءَ خان صاحب ءَ دیم داتگ۔ من لاھور ءَ گوں ملا خیرخواہ ءَ ھوار خان صاحب ءِ دیوان ءَ شُتگ اَت۔ ایں خان صاحب لوٹ اِت۔ کہ سرکار ءُ آئی درنیام ءَ یک راضی نامگے بہ بیت۔ بلے آ من ءَ دیم داتگ کہ آساری ءَ سردار نوروز خان ءُ آئی سرمچاراں گوں گپ ءُ ھبر بہ بیت۔ کہ آ چے گْوش اِیت۔ ءُ باندا سرپراز خان مارا سردار نوروز خان ءِ کشک ءَ بارت ءُ ما آئی ءَ خان صاحب ءِ کلوہ ءُ پیگام ءَ رسین آں۔ بامن تو ءُ مُلا خیرخواہ ھر دو گوں ما کا اِت۔ بلے تانکہ مئے دیوان گوں سردار نوروز خان ءَ نہ بوتگ۔ کس ھبری ءُ ھالے مہ کنت۔ اے ھبر ھمداں بہ کٹ اِیت۔
 ءُ پدا شازادگ پاد اھت۔
 ءُ آ پہ نان ورگ ءَ پہ مزنیں آچ ءَ رادگ بوت انت۔ کہ اد ءَ سرمچار سجیانیا جنان جہلاں جہل کنان آرگ ءَ اتنت۔ بامن سجی وران اَت۔ بلے آ نہ زانت کہ آ چے اِشکُتگ اَت۔ ءُ اے راز چی ءِ اَت۔ ءُ پرچے بوگ ءَ اَت۔ چے اے جنگ پمیشا بنا بوتگ اَت۔ کہ بہ کُٹ اِیت۔ بامن ھچ نہ زانت۔
سُہب ءَ مہلہ روچ ءِ در کپگ ءَ ساری آ پہ چٹوک ءِ کوہ ءَ رادگ بوت انت۔ کہ چٹوک ءِ کوہ چہ دور ءَ گرد ءُ گبار ءِ تہ ءَ چمانی تہ ءَ اھت۔ بلے آئی مزنی ءُ دراجی ءُ بُرزی آئیوکیں مردمانی دل ءِ تہ ءَ یک اومانے پیدا کُرت۔ اے کوہ چہ وتی دراھیں دوری ءَ ابید چشکہ چہ آیانی دل ءَ نزینک اَت۔
 بامن گوزوکیں سال ءُ کپے ءِ تہ ءَ اے کوھانی تہ ءَ سراپ کنان بوتگ اَت۔ کہ کدی کدی بُرز سوزیں آزمان ءَ بگیر دگہ ھچ چیزے نظر نہ اھتگ اَت۔ ءُ کدی کدی آئرا تُرس زُرتگ اَت۔ چشکہ آ کدی چرے گٹ ءُ گراں در کپت مہ کنت۔
 سلاھانی بڈ ءُ ٹیل۔ لڈ ءُ بار۔ وت ءَ را مُدام چہ پئوج ءَ چیر دَیگ پرائی یک مزنیں چکاسے بوتگ اَت۔ کہ اے زند ءِ تہ ءَ مردم ءَ را نہ زان آں چے چے پیم ءَ پہ وتی جند ءِ زند ءِ برجاہ دارگ ءَ پہ چونیں چونیں جُہد ءُ ھواری ورگ کپت۔
 مردم کوہ ءُ کوھستگ ءِ تہ ءَ یا چٹ پرش اِیت۔ یا کہ زندگ بوت۔ گُڑا آ چو بزاں زند ءِ چکاس ءِ تہ ءَ سوب مند بیت۔
 بامن ءِ تہ ءَ زند ءَ چہ یک دگہ نیمگے ءَ۔ چہ یک دگہ دمگی ءَ چارگ ءُ زانگ ءِ یک موکہے رستگ اَت۔ کہ اے زانگ ءُ زانت چشکہ ھما مردمانی نہ اَت۔ کہ آ ئی آسرات ءُ آسودگیں گسانی تہ ءَ شپ ءَ بے واب اتنت۔ ءُ آ زند ءِ یک دمگی ءَ چہ واکب اتنت۔ بلے زند ءِ اے دمَگ نپس کشیں دمگے اَت۔ یک جُہد ءُ خواری ءِ کشکے اَت۔ یک بے یکینی ءُ بے سکھتی ءِ زندے اَت۔ کہ اد ءَ پہ زندگ بوگ ءَ وتی سکھت ءَ وت مزن کنگی اَت۔ نہ کہ ڈن ءَ چشیں چیزے نہ اَت۔ کہ آ ترا سکھین بداتیں۔ ھدا ءِ ھیال بنی آدم ءِ وتی گُڈیئیں نا اُمیتیاں پد یک نوکیں اُمیتے اَت۔ کہ اے اُمیت ڈن ءَ نہ اَت۔ بلکنا بنی آدم ءِ دل ءِ تہ ءَ اَت۔ پمیشا بنی آدم ھدا ءَ لوٹ اِت۔ چی ءَ کہ آئرا وتی بے سکھتی ءُ بے یکینیانی ھبر اَت۔ کہ اے بے سکھتی ءُ بے یکینی ناگت ءَ آئرا گٹ ءُ گیڑھ کُرت انت۔ کہ آئرا وتی جند ءِ سر ءَ ھم بارو نہ یات ءُ آئرا وتی جند ءِ ذات ءِ پرشگ ءِ مارشت بوت۔ بلے کس پرشگ۔ نہ لوٹ اِت۔ کس مرگ نہ لوٹ اِت۔ ءُ کس زیان بوگ نہ لوٹ اِت۔ کہ وتی سیاہ تہاریں نا اُمیتیانی تہ ءَ وھدے دنیا آئی چمانی دیم ءَ گردان بیت۔ وھدے آئی دل بُڈاِیت۔ ءُ وھدے آئرا کمکے بکار بیت۔ گُڑا اے اُمیت ھدا ءِ اُمیت بیت۔ کہ ھدا یک دل ءِ چیزے زانگ بیت۔ نہ کہ ڈنی ئیں چیزے۔ چی ءَ کہ ھدا بنیا دم ءِ وتی جند ءِ سکھت ءُ زانگ ءَ پوہ بوگ ءِ دومی نام انت۔ وھدے آئرا وتی جند ءِ سر ءَ اعتبار ءُ باور کئیت۔ گُڑا آ ھدائی بہرے بیت۔
 سرمچار ءُ کماندان سرپراز زہری ءِ کشک ءَ روان آ یک مزنیں پند ءُ مںزل اے جنگ ءَ پد چٹوک ءِ کش ءُ گور ءَ سردار نوروز خان ءِ کیمپ ءَ سر بوت انت۔ کہ اد ءَ پیریں سرمچار گوں وتی بچ ورئیں ورنائیں بچ۔ بٹے خان۔ سبزل خان۔ ءُ ایدگہ سنگتاں وتاک اَت۔ بامن ءُ پوشکن یک رندے ساری ءَ سردار نوروز خان ءِ لاگریں بدن ءُ اسپیتیں ریش ءُ بروتاں دیستگ اَت۔ کہ آ باز گپ ءُ ھبر نہ دات بلے آ زندگانی ءِ شارگ ءُ تچکیں عمل ءَ چشکہ واکب اَت۔ کہ آئرا چے پیم ءَ ایدگرانی ھبرانی پسو دیگی اَت۔ چے پیم ءَ پاد آیگی اَت۔ ءُ چے پیم ءَ اُستگی اَت۔ ءُ بامن آئی لاگریں جسد ءُ جون ءُ ترند ءُ ٹک ءُ سافیں ھبرانی گوشدارگ ءَ پد چشکہ گمان بوت۔ کہ آئرا اے ھبر اَت۔ کہ آئرا چے پیم ءَ زندگ بوگی اَت۔ ءُ چے پیم ءَ مرگی اَت۔ بامن وتی ھما ادراک ءُ زانت ءِ سر ءَ اپسوز ءُ ارمان کنان بوت۔ کہ آ وتی ءُ بازیں ایدگہ مردمانی زانگ ءُ زانت ءَ بازاعلیٰ ءُ ارفع ھیال کنان بوت۔ کہ اے دنیا ءِ بارو ءَ گیش زان انت۔ کہ دنیا ءِ علم آیاں ھست۔ کہ آ نوکیں مردم ءُ نوکیں دماغ انت۔ بلے نہ زان آں پرچے آئرا چہ سردار نوروز خان ءِ چارگ ءَ پد ھمے گمان آیان بوت۔ کہ آ آنکہ نہ زانت کہ اے دنیا ءِ جوڑ کنوکیں ھستی کئے اَت۔ کہ اے زند ءِ متلب ءُ مانا چے اَت۔ بلے آ زانت کہ پہ وتی دل ءِ راستی ءَ آ مرگ ءَ ھم دروت گرگ ءَ پہ تیار اَت۔
 ءُ تانکہ وش آمد ءُ بر آمد کنان ءُ وتی ھال اھوال ءَ دیان تاسانی تہ ءَ مشک ءُ کلیانی آپاں وران بوت انت۔ گُڑا بامن سردار نوروز خان ءَ چاران بوت۔ ءُ وتی زند ءَ گوں آئی زند ءَ یکجاہ ءُ دیم پہ دیم چاران بوت۔ گُڑا آئرا وتی جند ءِ ذات وتی دراھیں ورنائی۔ عقل ءُ پہمندگی ءُ زانت ءَ ابید چٹ پوک ءُ بے سیتیں زندے زانگ بوت۔ چشکہ وتی دراھیں کد ءُ بالاد ءُ زانت ءَ ابید آ چہ زند ءَ تُرسگ ءَ اَت۔ چہ زند ءَ ھرز کنان اَت۔ ءُ کدی کدی آ ھیال کُرت۔ کہ چشکہ آ زندگ نہ انت۔
 وھدیکہ سردار نوروز خان گوں یلیں بچ ءُ یلیں سنگتاں یک آمر ءُ سنگدلیں ھاکمے ءِ زُلم ءُ زوراکی ءِ دیم ءَ مِکّ ءَ مِک اوشتاتگ اَت۔ کہ آئی لوگ ءَ بُن دَیگ بوتگ اَت۔ آئی اولاک ءُ مال برگ بوتگ اَت۔ بلے اے لاگر ءُ ساف دل ءُ سادگیں مرد پہ وتی گیرت ءُ میار ءِ نیام ءَ پِڑ ءَ در کپتگ اَت۔ کہ آئرا بگیر چہ وتی گیر ءُ نام ءَ دگہ ھچ ھبر نہ سُج اِت۔ ءُ آ جمہوریت۔ راجی انساف۔ سوشلزم ءُ ون یونٹ ءِ پروشگ ءِ ھیالاں نہ زانت۔ کہ ایش دراہ پرائی واب اتنت۔ آ زند ءَ یک ساف۔ تچک ءُ سادگیں کشک ءُ راھے ھیال کُرت۔ کہ پرائی ایدگہ دراھیں راہ ءُ کشک بے سوب ءُ بے مانا ءُ بے کار اتنت۔ ءُ آ پہ زند ءِ تچک۔ ساف ءُ سادگیں راہ ءَ پہ وتی ساہ ءَ ھم دَیگ لوٹ اِت۔
 ءُ بامن ءَ نہ زان آں پرچے ھیال اھت چشکہ سردار نوروز خان چہ ھدا ءَ نزینک اَت۔ ءُ آ وت ھدا ءَ اِنکس دور اَت۔ آ دراھیں زند ھدا ءِ شوھاز ءَ بوتگ اَت۔ ءُ ھدا ءَ آ راجدپتر ءِ چھیل ءُ چانکانی۔ ءُ پیچ تابانی تہ ءَ زانگ لوٹ اِت۔ کہ نوں اے جنگ ءِ تہ ءَ بہر زورگ ءَ اَت۔ گُڑا ایش راجدپتر ءِ تہ ءَ آئی ھدا ءِ زانگ ءِ یک جُہدے اَت۔ چی ءَ کہ بامن ءِ ھیال ءَ ھدا ءِ آئیڈیا یک متھرکیں شے یے اَت۔ کہ آ چو راجدپتر ءِ چیزاں دیم ءَ روان اَت۔ بلکنا ھدا راجدپتر ءِ تہ ءَ اَت۔ ءُ راجدپتر ءِ دراھیں ھرکت ھدا ءِ سر ءَ سر بوگ ءِ یک جُہدے اَت۔ ءُ بنی آدم اے جُہد ءِ سری ٹول اَت۔ کہ ھمے سری ٹول ءِ شعور ءِ تہ ءَ راجدپتر ءُ ھدا ءِ آئیڈیا ساڑی اَت۔ کہ آ وت ءَ را مادہ ءُ مادی ئیں رسم ءُ راہ ءُ راھبندانی تہ ءَ پیداور کنان اَت۔ ھر نیمگ ءَ ھدا ودی اَت۔
 بلے بامن انگت ءَ تُرس اِت۔ ھرز کُرت۔ آنکہ نوں کوہ ءِ تہ ءَ یک سرمچارے ءِ زندگ گْوازینگ ءِ تہ ءَ آ مرگ ءَ چہ باز نزینک بوتگ اَت۔ ءُ بلکنا مرگ ءَ باز چہ نزینکی ءَ دیستگ اَت۔ بلے انگت ءَ آئی تُرس زیان نہ بوتگ اَت۔ ءُ انگت آ زند ءِ سراط المستقیم ءِ سر ءَ لِک کپان۔ انگر آنگر سران اَت۔ ءُ آئرا وتی جہل کپگ ءِ تُرس دامن گیر اَت۔ ءُ آ ھیال کنان اَت۔ کہ نہ زان آں کدی آ وت ءَ را بزانت۔ اے دنیا ءَ بزانت۔ ءُ اے دنیا ءِ ڈکھ ءُ گماں بزانت۔ کہ گام گام ءَ آئرا پہ وتی زند ءَ جنگ کنگی کپت۔ وھدیکہ سردار نوروز خان ءِ چمانی برکش ءِ تہ ءَ زند یک نامروک ءُ نمیرانیں زند ءِ گندگ بوت۔ پرچے۔
 بامن سردار ءِ کشک ءَ نندوک آئی سلاہ بندیں بیل ءُ یلانی گپّاں گوشداران بوت۔ کہ آیان ھر گپ ءِ تہ ءَ یک دلیری۔ جرات ءُ بہادری یے اَت۔ چشکہ آ درا مرگ ءَ وتی ھماش ءِ تہ ءَ نیاورت۔ وھدیکہ بامن چہ سنگانی توار ءَ ھیج اِت۔ ءُ تُرس اِت۔
 مردمانی تہ ءَ آئی جرات ءُ بہادری چون کئیت۔ چہ کُجا کئیت۔ بامن ھچ زانگ ءَ نہ اَت۔ ھچ پوہ بوگ ءَ نہ اَت۔ ءُ ھچ سرپد بوگ ءَ نہ اَت۔ کہ آخر مردم اے دنیا ءِ تہ ءَ چہ یک ھیالی ءَ زندبوتگ ءُ بہادر بوتگ یا کہ آئی بہادری ءُ جرات زند ءِ وتی ھم گیریں سرگوستے ءُ زانت ءَ پیدا بوت۔ عقل ءُ زانت مزن اَت۔ یا کہ بنی آدم ءِ زانت ءُ آگہی۔ ءُ اے زانت ءُ آگہی چشکہ ایوک ءَ وانندگیں مردمانی کارے نہ اَت۔ بلکنا سردار نوروز خان ھچ نہ ونتگ اَت۔ ھچ نہ زانت۔ بلے چشکہ آئی تہ ءَ زندگانی ءِ زانت ءُ زانشت باز گیش اَت۔ ءُ بامن وتی دراھیں کوہ ءِ یک ءُ یک نیم سال ءِ تہ ءَ زندگانی ءِ زانت ءُ زانشت ءَ چہ وت ءَ را زبہر ھیال کُرت۔ آخر پرچے۔
 چٹوک ءِ گٹ ءُ گر ءِ تہ ءَ نندوک بالی گرابانی توار چہ دور ءَ آیان بوت۔ بلے کس بمب گواریں بالی گراباں نہ چار اِت۔ کہ مرگ چہ ھر نیمگ ءَ پہ آیاں سرجم ءَ اوشتوک ءُ آ گوں مرگ ءَ چم چار اتنت۔
 پدا شازادگ سلمان خان صاحب ءِ کلوہ ءَ سردار نوروز خان ءَ دات۔ سردار نوروز خان ءِ کشک ءَ نندوکیں سرمچارے کہ پارسی ءُ بلوچی وانگ ءَ زانت۔ خان صاحب ءِ نمدی ءَ وانان بوت۔ خان صاحب ءَ نوشتہ کُرتگ اَت۔
 منی براھندگیں براس۔ سردار نوروز خان۔
 وش بات انت۔
 منی نمدی شُمارا یک ھنچیں جاور ءَ دست کپان انت۔ کہ وھدے تو شُما جنگ ءِ تہ ءَ اِت۔ ءُ اے جنگ ایوک ءَ منی جنگ نہ انت۔ بلکنا شمئے نسلانی زندگ بوگ ءِ جنگ انت۔ کہ شُما مروچی کوہ۔ کوہ ءُ سنگ ءَ تراپلان انت۔ گُڑا پمّا ءُ پہ مئے روژنائیں باندات ءَ۔ من شمئے جُہد ءِ ستا ءَ اگاں مہ کن آں۔ گُڑا من وت ءَ را شمئے دیم ءَ وتی قوم ءِ دیم ءَ ھجالت ءُ ملامت ھیال کنیں۔ پمیشا منی دراھیں دروت۔ سلام۔ ءُ نیکیں واھگ۔ پہ شمئے یلیں سرمچاراں۔
 دومی نیمگ ءَ سرکارپمن کلوہ دیم داتگ کہ نوں اے جنگ ءُ اے جیڑہ ءِ یک راہ ءُ کشکے درگیجگ بہ بیت۔ تانکہ ما زند ءَ چہ نوک ءُ نوک سر ءَ بے سینگار ایں۔ ءُ بہ سمبہین ایں۔
 چے شُما گوں منی سلہ ءُ سوجاں تپاک کن اِت۔
 منی رسال چین شازادگ سلمان ءُ مُلا حسن شمئے ھذمت ءَ آیگ ءَ انت۔ وھدے مئے ءُ سرکار ءِ درنیام ءَ سلہ ءُ ایمنی بوت۔ گُڑا سرکار راضی انت۔ کہ شمئے دراھیں مردماں آجو کنگ بیت۔ آزات کنگ بیت۔ ءُ دراھیں گداری ءِ دعویٰ ءُ مقدمہاں پچ گرگ بیت۔ ءُ مٹ کنگ بیت۔ اے جنگ ءِ تہ ءَ شُمارا ھر چنت کہ نکسان رستگ۔ گُڑا ایشانی بدل ءَ دَیگ بیت۔
 شُما وتی دراھیں گپّاں منی متلب وتی دل ءِ گپ ءُ ھالاں گوں شازادگ سلمان ءُ مُلا حسن ءَ پہ دلجمی ءَ کُرت۔ کن اِت۔ چی ءَ کہ دراھاں ساری من ءَ شمئے دل ءِ ھالاں۔ شمئے کول ءُ سوگنداں شمئے کلوہ ءُ پیگاماں وتی چم ءُ دل ءَ ایر کنیں۔ ءُ من ءَ ھبر انت۔ کہ شمئے دلبڈی۔ منی دلبڈی انت۔ شمے نام ءُ توار منی نام ءُ توار انت۔ ءُ شمئے شان منی شان انت۔ ءُ من مرآں چہ وتی بلوچی شان ءَ دست نہ زورآں۔ ھنچش چشکہ شُما دست نہ زور اِت۔ چی ءَ کہ شُما اے ڈیھ ءُ گل زمین ءِ یلیں پُسگ اِت۔
 یک وارے پدا من ترا بگل کن آں۔ دروت دیاں۔ گوں ھمے واھگاں کہ شُمئے سر مُدام بُرز مان اِیت۔
شمئے کستر ءُ شُمئے ھذمتگار
 خان بلوچ احمد یار لاھور
چہ نمدی ءِ ھلاس بوگ ءَ رند کس ھبر نہ دات چشکہ چٹوک ءِ گٹ ءُ گر ءِ تہ ءَ یک گواتے کشان ھر چیزے ءَ اڑپ کُرتگ اَت۔
 اے چپ چپائی دراھیں سلاھ بندیں سرمچارانی دیم ءَ گندگ بوت۔ ءُ وت ءَ را چاران بوت انت۔
 ءُ پدا سردار نوروز خان ءِ اسپیتیں بروت ءُ اسپیتیں مچاچانی پُشت ءَ یک بشکھندگی یے گندگ بوت۔ ءُ آ شازادگ سلمان ءُ مُلا حسن ءَ چاران گْوشت۔
 واجہ کار خان بختاورے۔
 ءُ شازادگ کھندان بوت۔ پمیشا کہ خان انت۔
 ءُ سبزل خان۔ سردار ءِ ورنائیں بچ گوں وتی دراھیں ورنا ءُ سیاھیں بروتاں گْوشان بوت۔
 چے خان چہ جنگ ءَ دم بُرتگ۔ جنگ ماکنگ ءَ ایں۔ آ پرچے دم بُرتگ۔ پدا سردار نوروز خان سبزل ءِ نیمگ ءَ چاران وتی پیشانی ءَ تہار کُرت۔ ءُ سبزل چپ بوت۔
 سردار ءِ دمی یلیں بچ بٹے کہ گوں وتی سبزیں جوکی ءَ چہ کُلاں پیداور اَت۔ گْوشان بوت۔
 پیسلہ کنوک ابا انت۔ آ شُمارا وت بگْوش اِیت۔ کہ مئے پیسلہ چے انت۔ بلے مارا وتی خان ءِ قدر ءُ عزت ھست۔ آ گوں شازادگ سلمان ءَ دلگوش بوت۔ ءُ سلمان ھچ نہ گْوشت۔ ایوک ءَ بشکھندگ بوت۔
 ءُ پدا چشکہ خان ءِ نمدی ءَ چہ دل ءَ بران۔ سردار نوروز خان گوں بامن ءَ دلگوش بوت نہ زان آں شازادگ تو گوں سرپراز زہری ءَ چے پیم ءَ وش ئے۔ اے کہ کہ آئی کیمپ چے ترا دوست بوتگ۔ چے اچ تو تُرس ئے۔ ما لوٹ اِت۔ کہ تو اد ءَ چٹوک ءِ تہ ءَ گوں بہ بو۔ بلے شازاگانی ھبر نیست۔ کہ آ گوں ما گریباں نندگ ءَ وش کن انت۔ کہ نہ کن انت۔ کوہ ءِ دال ءُ دانکو ابا پرتو مچ انت۔ اگاں تو اد ءَ گوں سرپراز زہری گوشت ءُ برنج ورئے۔ گُڈا دگہ ھبرے۔
 سرپراز زہری دیم ءَ پاد اھت۔ ءُ بشکھندگ بشکھندگ ءَ گْوشت۔
 زاناں ماسبارگ ءُ شام گوں گوک ءُ پسانی گوشتاں کن ایں۔
 بلے شازادگ بامن ءَ آخر اد ءَ چیزے نظر کئیت۔ کہ اد ءَ نہ انت۔ اد ءَ انت۔ ورنائیں بٹے خان گْوشت۔
 پدا سردار پہ پیشم ءِ نماز ءَ پاد اھت ءُ ایدگہ سرمچار پہ وتی ھدا ءِ یات ءُ چہ کوہ ءِ گار ءُ در کپت انت۔
 ءُ سردار پدا چک ءَ بہ بامن ءَ پروشت۔
 تو ھمداں گوں ما بدار۔
 ءُ پدا وتی ورنائیں بچ سبزل ءُ بٹے ءُ ایدگہ سرمچاراں گْوشان بوت۔ شازادگ ءِ ھیال ءَ بکنت۔ نوں شازادگ گون ماسنگ سنگ ءِ سر ءَ جنگ کنت۔
 بامن وش بوت۔ چی ءَ کہ بامن چہ بندات ءَ گوں سردار نوروز خان ءَ یک جاہ ءُ ھور جنگ کنگ لوٹ اِت۔ پرچا کہ آ زند ءِ سرمچاری ءُ بہادری ءَ سردار نوروز خان ءِ پیم ءَ زانگ ءُ پوہ بیگ لوٹ اِت۔
 ءُ پدا آ شازادگ سلمان ءُ ملا حسن ءَ گوں دلگوش بوت۔
 خان ءِ پسو ءَ مئے نِمدی شُمارا چہ سرپراز ءَ دست کئیت۔ ھدا خیر کنت۔ ءُ پدا سردار یک مزنیں سنگی ءِ پُشت ءَ زیان بوت۔
 دومی سُہب ءَ شازادگ سلمان ءُ ملا حسن ءُ سرپراز ءُ ایدگہ سرمچار درشت انت۔ بلے بامن گوں سردار نوروز خان ءَ پشت کپت۔ ایش بامن ءِ زند ءِ یک دگہ نوکیں سرگْوستے جوڑ بوت۔
 دنیا ءِ تہ ءَ چہ ایمنی ءَ گیش ھچ شے یے اِنکس گران بہا بوت نہ کنت۔ بامن ھیال کُرت۔ آ استھان ءَ تچک کوھانی رد ءُ ریسگاں چاران اَت۔ یک کش ءَ اے کوہ چہ کتب ءَ بے جاندم ءَ۔ چہ روٹکی دمَگ ءَ بے روکپتی دمَگ ءَ۔ کوھاں پہ کوھاں سر بہ سر ءُ کوپگ مہ کوپگ ءَ روان۔ تانکہ گْوزند ءِ چشکھ ءِ تہ ءَ گار ءُ زیان بوت انت۔ ءُ پدا زمین گول درا بوت انت۔ ءُ آزمان ءِ گندار ایشانی سر ءَ برجاہ اوشتوک چمانی تہ ءَ اھت۔ ءُ پدا کوہ۔ ڈگار۔ دْرچک جک ءُ کنٹگ دراہ یک پیم ءَ سیاھیں ٹکی ءِ پیم ءَ آزمان ءِ گدان ءِ چیر ءَ ھرکت کنان درا بوت انت۔ کہ اے ھرکت ءِ تہ ءَ آزمان ھم ھور اَت۔ زمین ھم ھور اَت۔ اِستال کلکشان ھم ھور اتنت۔ کہ اے ماہ ءُ استال ءُ روچانی دنیا ءَ۔ پدا دگہ ماہ ءُ دگہ ماہ استال ءُ دگہ روچ اتنت۔ ءُ دگہ دنیا اتنت۔ کہ ایش چمانی تہ ءَ نہ اھت انت۔ بلے چشکہ اے کڑی مہ کڑی۔ سانکل مہ سانکل یکجاہ چوتسبیھ ءِ دانگاں بندوک اتنت۔ ءُ اے مئے دنیا اَت۔ مئے کائنات اَت۔ کہ ایش پرچے وجود ءِ تہ ءَ اھتگ اَت۔ کئے ایشرا وجود ءِ تہ ءَ آورتگ اَت۔ اے چون وجود ءِ تہ ءَ اھتگ اَت۔ ءُ ایشی تہ ءَ مئے دراھیں عمل ءُ ھرکتانی چے متلب اَت۔ مئے مارگ ءُ مارشتانی متلب چے اَت۔ مئے دراھیں وابانی معنا چے اَت۔ چے مئے واب۔ مئے مارگ ءُ مارشت دراہ پوک ءُ بے سیت اتنت۔ یا کہ ایشانی معنا ءُ متلبے اَت۔ چے سردار نوروز خان کہ یک لاگریں مردے اَت۔ ءُ نوں گوں سرکار ءَ کوھانی تہ ءَ جنگ کنان اَت۔ گُڑا چے اے جنگ ءَ متلبے ھست اَت۔ یا کہ ایش یک پوک ءُ بے سیتیں جنگے اَت۔ کہ یک تمن ءُ یک قبیلہ ءِ لہتیں مردم پہ وتی عزت ءُ شان ءُ گیرت ءِ نام ءِ سر ءَ سلاہ زُرتگ اَت۔ ءُ جنگ ءِ پڑ ءَ در کپتگ اَت۔ کہ آیانی اے جنگ آنکہ سرکار ءِ بمبگواریں بالی گراب۔ توپ ءُ ٹینک ءُ تپنگانی دیم ءَ ھچ چیزے نہ اَت۔ گُڑا آپرچے اچ وت ءَ گیشتریں زور آوریں طاقت ءِ دیم ءَ اھتگ ءُ اوشتاتگ اَت۔ چے آیاں ھبر نہ اَت۔ کہ اے دنیا اِنکس مزن ءُ کشادگ اَت۔ کہ آیانی قبیلہ ءِ جنگ ایشی تہ ءَ بلکنا یک پرکایے ءِ کساس ءَ ھم ھساب نہ بوت۔ بلے آ انگت سلاہ زُرتگ اَت۔ پرچے۔ آ چے لوٹ اِت۔ اے دراھیں چیز چے اتنت۔ اے عمل ءُ ھرکت پرچے اتنت۔ اے دراھیں چیزانی آسر کُجا اَت۔
 ءُ ھنچش کہ سردار نوروز ءِ جنگ پوک ءُ بے سیت اَت۔ گُڑا نوں چے اے ایمنی کہ سرکار ءُ سرمچارانی نیام ءَ اڈ دَیگ بوتگ اَت۔ ھم یک پوکیں ءُ بے سیتیں عملے اَت۔ چے سرکار ءُ سرمچارانی درنیام ءَ بئوکیں جنگ بندی راستی یک جنگ بندی یے اَت۔ یا کہ ھر دوئیں دمَگ وت ءَ را وش کنگ ءِ ھاتر ءَ جنگ بندی کُرتگ اَت۔ کہ بلکنا اے جنگ ءَ یک وارے پدا بنا بوگی اَت۔ بلکنا اے جنگ مروچیگیں جنگے نہ اَت۔ بلکنا ایش یک ابدی ءُ ازلی ئیں جنگے اَت۔ بلکنا شپ ءُ روچ ءِ جنگ۔ دروگ ءُ راستی ءِ جنگ۔ نیکی بدی ءِ جنگ۔ دنیا ءِ تہ ءَ ھر جاہ ھست اَت۔ کہ اے ایوک ءَ سردار نوروز ءِ جنگ نہ اَت۔ بلکنا نا پہمندگیں۔ آریپیں ءُ نہ زانتیں دنیا ءِ یک جہدے اَت۔ کہ اے بے معنائیں ءُ پکر ءِ ھد ءُ اویلاں در ءَ دوریں کائنات ءِ تہ ءَ وتی جند ءِ وجود ءَ ساڑائینگ ءِ یک کسانیں جہدے اَت۔ کہ آیانی اے جُہد ءَ آنکہ معنا نیست اَت۔ بلے چشکہ بگیر اچ اے جنگ ءَ آیانی زند ءِ اے سیاہ ءُ ھشک ءُ تچکیں کوھانی تہ ءَ ھچ معنایے نہ بوت۔ اگاں کہ آ جنگ ءَ مہ کُرتیں۔
 پمیشا سردار نوروز ءِ جنگ پہ کٹ ءُ سوب مندی نہ اَت۔ چی ءَ کہ آئرا ھبر اَت۔ کہ اے جنگ یک نزور ءُ یک زور آوری ءِ جنگے اَت۔ کہ ایشی تہ ءَ زور آورمُدام کٹ ءُ سوب ءِ واجہ ءُ واھند اَت۔ بلے وتی وجود ءُ وتی شناست ءَ پیش دارگ ءِ واھگ ھم یک چیزے اَت۔ کہ آ ھمیشی ھاتر ءَ زندگ اَت۔ چشکہ نوں پہ ھمیشی ھاتر ءَ پہ مرگ ءُ مرگ ءَ لانک بستگ اَت۔ آنکہ آئرا ھبر اَت۔ کہ من مرآں۔
 جنگ بندی۔ ایمنی۔ دوستی۔ سگ ءُ مہر چنکس مزنیں خوبائی اتنت۔ کہ دنیا ءَ آیانی لوٹ انت۔ ءُ گْوستگیں دو سالانی تہ ءَ یک روچے ھم آئرا اے مارشت نہ بوتگ اَت۔ کہ کدے اے جنگ کُٹ اِیت۔ ءُ کدی ھم اے جنگ بند بیت۔ ءُ کدی یک وارے پدا آ گوں ایدگراں شیر ءُ شکر بنت۔ بامن جنگ بندی ءِ سر ءَ وش اَت۔ ءُ آ نوں وتی کونڈ ءِ تہ ءَ واب سُہب ءِ راہ چار اَت۔ کہ ڈن ءَ زمستان ءِ شپ سارت بوان اتنت۔ ءُ روچ سارت ءُ سرد اتنت۔ کہ گوریچ ءِ دھنز ءُ لوڑانی تہ ءَ زانگ نہ بوت۔ کہ گوات چہ روٹک ءَ پیداک اَت۔ یا کہ چہ روکپت ءَ۔ چہ جاندم ءَ۔ بلکنا سردی ءِ یک لہر ءِ دست ءُ پاداں برپ کنان دل ءِ تہ ءَ پُترت ءُ ھر چیز چو سنگ ءَ بندوک درا بوت۔
 وتی کوہ ءِ کونڈانی تہ ءَ چیر بامن ءُ آئی ایدگہ سنگت ءُ سرمچار تنے وھدی واب اتنت۔ ءُ سردار نوروز ءِ کوہ ءِ کلچ چارمکنڈ گیڑھ تہ ءَ بندوک اَت۔ کہ اود ءَ آ گوں وتی ورنائیں بچاں واب اَت۔
 ءُ ایش اولی وار اَت۔ کہ آیاں وتی اُرش ءُ ھملہاں داشتگ اَت۔ ءُ گْوستگیں دہ پانزدہ روچ ایمنی ءِ تہ ءَ گْوستگ اَت۔ کسے نہ مرتگ اَت۔ ءُ کسے ٹپی نہ بوتگ اَت۔ آنکہ بمبگواریں بالی گرابانی دورا جاری ءُ ساری اَت۔ کہ آ ڈیھ ءِ سیاہ ءُ ھشکیں کوھانی سر ءَ بال کنان اتنت۔ کہ بامن ھیال کنان بوت۔ چشکہ چہ بُرز ءَ اے کوہ چو سیاھیں میخاں ڈگار ءِ تہ ءَ بڈ گروک درا بوت انت۔ بامن وت تنے وھدی بالی گراب ءِ تہ ءَ نہ نشتگ اَت۔ کہ آ ایوک ءَ ایشانی واب دیست کُرت۔
 ءُ سلھ ءُ جنگ بندی شازادگ سلمان ءُ مُلا حسنمُلا خیرخواہ ءِ کلوہ چینی ءَ پد دیم ءَ اھتگ اَت۔ کہ بلکنا اد ءَ بُرز ءَ سرکار گوں خان صاحب ءَ گپ ءُ تران کنان اَت۔ کہ نوں اے وفاق ءُ سوبہ ءِ جنگ ءَ تماسر بوگی اَت۔
 بامن ایمنی ءِ برجاہ دارگ ءِ سر ءَ وش بوت۔ ءُ آئرا اولی وارھیال اھت کہ چہ ایمنی ءَ گیش گران بہائیں شے یے دنیا ءِ تہ ءَ نیست اَت۔ کہ ایش زند ءِ گُڈّی ئیں دلبڈی ءُ ھوسلہ اَت۔ کہ دنیا ءِ دراھیں جنگانی آخر ءُ گُڈّ سرامن ءُ ایمنی ءِ تگرد ءِ سر ءَ کُٹّ اِت۔ ءُ ھل اِت۔ آنکہ دنیا ءِ تہ ءَ جنگ نہ کٹ اتنت۔ بلے دنیا ءِ تہ ءَ ایمنی ءُ امن ءِ واھگ ھم نہ کُٹ اِت۔ ھنچش کہ دنیا ءِ تہ ءَ جنگ ءِ جبلت کدی کدی زور آور بوت انت۔ گُڑاگوں ھمیشاں ھور ءُ ھوارایمنی ءِ زور ءُ طاقت ھم دیم ءَ اھت انت۔ کہ امن ءُ جنگ۔ بہشت ءُ دوزھ۔ بہشت ءُ دوزھ۔ امن ءُ جنگ چو روچ ءُ ساھگ ءَ وتی یک دومی ءِ رمب ءَ تچان اتنت۔ کہ اے ھر دوئیں قوتانی گڈی ئیں بنیات ھما وجود اَت۔ کہ آ وت ءَ را دنیا ءِ تہ ءَ پدّر کنگ لوٹ اِت۔ کدی جنگ ءِ تہ ءَ ءُ کدی ایمنی ءُ امن ءِ تہ ءَ۔ چی ءَ کہ بنی آدم وتی توم ءُ کشار ءِ تہ ءَ مُدام وتی وجود ءَ پیداور کنگ لوٹ اِت۔ تانکہ آ وتی شناست ءَ بزانت۔ تانکہ آ ھدا ءَ بزانت۔ تانکہ آ وتی ارواھ ءِ المیں واھگ ءُ لوٹاں بزانت۔ پرچا کہ وتی بیخ ءُ بنیات ءِ تہ ءَ یک ارواھ ءُ یک مارگ ءُ مارشتے ھست اَت۔ کہ ایش بنی آدم ءَ دیم ءَ بران اَت۔ کہ بگیر اچ ھمے المی ئیں آچ ءِ زراب ءَ زند ءِ معنا ءُ متلب ھم زانگ نہ بوت۔ وھدے زند ءِ قوت مرت انت۔ گُڑا بنی آدم جنگ ءِ نیمگ ءَ تاب کُرت۔ ءُ وھدے آ زندگ بوگ لوٹ اِت۔ گُڑا زندگانی ءِ قوت ءُ زور ءِ دیم ءَ آیان بوت انت۔ کہ ایشانی درنیام ءَ یک جنگے مُدام مان اَت۔
 بامن پکر جنان پاد اھت ءُ وتی نپاد ءِ بیرماں پتات ءُ وتی کونڈ ءِ کشکی ءَ ایر کُرت۔ ءُ ایمن ءِ پرائی۔ درآئیوکیں روچ ءَ وش اھتک کُرت۔
 تانکہ آ گوں سرپرازخان زہری ءَ گون اَت۔ آ جنگ ءِ تہ ءَ اَت۔ ءُ کوہ کوہ ءَ سِٹان کپان اَت۔ بلے نوں کہ آ سردار نوروز ءِ وتی جند ءِ کیمپ ءِ تہ ءَ اھتگ اَت۔ گُڑا ایمنی اھتگ اَت۔ ءُ آ ھمے ایمنی ءِ سر ءَ وش ءُ وشال اَت۔ کہ پرائی ایش یک باز مزنیں ھبرے اَت۔ کہ وت سرمچارانی۔ سردار نوروز خان آئرا وتی کشک ءُ کنک ءَ داشتگ اَت۔ ءُ نوں اد ءَ آیگ ءَ پد جنگ ھم وتی گُڈی ئیں دم ءُ ساہ ءَ سر بوتگ اَت۔
 ءُ بامن کرار کرار سردار ءِ کونڈ ءُ سنگر ءِ دپ ءَ اوشتات ءُ چاران بوت۔ کہ چے سردار نوروز واب اَت۔ کہ آگہ اَت۔
 آ دیست کہ سردار آچ ءِ بُن ءَ نندوک اَت۔ ءُ آئی بُن ءَ بٹے خان ءُ سبزل خان نندوک اتنت۔ کہ اے ھر دوئیں ورنائیں بچ وتی پیریں پِس ءِ ھیالداری ءَ مُدام چاڑکگ اوشتوک اتنت۔ ءُ سردار مُدام وتی بچانی سر ءَ پہر بندان اَت۔
 بیا شازادگ سردار ءِ توار اھت۔ بیا کہ تئی آیگ ءَ گوں ایمنی بوت۔
 سردار کھند اِت۔ ءُ وتی ھبر ءَ دیمی بران گْوشت۔ من نہ زان آں کہ خان میر احمد یاراخان پرچے وت ءَ اِنکس زور آور ءُ طاقتور ھیال کنگ ءَ پد اِنکس نزور ءُ کمزور ھیال کنت۔ تو خان صاحب ءِ وتی سیاد ءُ وارث ءُ ناکوزھتک ئے۔ پمّا خان یک ارواھی ءُ روھانی طاقت ءِ بُن ءُ چمگ انت۔ ما دور نشتگ ایں بلے تو شازادگ بامن کہ خان ءِ نزینک ءِ سیاد ءُ وارث ءُ ناکو زھتک ئے۔ تو خان صاحب ءَ چہ نزینک ءَ دیستگ ءُ چار اِتگ گُڑا تئی ھیال ءَ خان صاحب ءِ اے زور ءُ طاقت ءِ مارگ ءُ مارشتانی ھوری ءَ ناگت ءَ اے کمزوری ءُ نزوری پرچے۔ بلے زان ئے۔ شازادگ پمّا خان ءِ یک مزنیں درجگے۔ مئے ھاتر ءَ آ مئے پِس ءِ درجگ ءَ انت۔ ما پرائی وتی سر ءَ دَیگ ءَ پہ سرین بستگ ءُ ما اد ءَ کوھانی تہ ءَ سنگ سنگ ءُ پرائی نام ءَ سٹان ءُ کپان ایں۔ پمّا آ یک سبزیں ساھتے۔ بلے۔
 سردار مہلہ پاد اھتگ اَت۔ نماز ونتگ اَت۔ پمیشا آئی ھبرائی تہ ءَ چو درآئیوکیں روچ ءَ یک برکش ءُ یک دیم پچی یے اَت۔ کہ نوں وتی سنگر ءِ دپ ءَ آچ ءِ دیم ءَ نندوک وتی دستاں گرم کنان اَت۔ ءُ گوں شازادگ بامن ءَ گپ جنان اَت۔ کہ کرارکرار ایدگہ ورنا چوکیں سرمچار سانوں خان۔ دگہ ھفت شہیدانی نام دْرِکار انت۔ آیان ءُ سردار ءِ کشک ءَ نندان اتنت۔ کہ آیانی کوپگاں آیانی پنچ تیری کہ وتی زبان ءِ تہ ءَ آ ایشرا چہ گُرکی تپنگ ءِ نام ءَ یات کنان اتنت۔ آیانی بگلاں ایر اتنت۔ آ مول اتنت۔ ءُ سریناں بستگ اَت۔ چشکہ نوں آ پہ جنگ ءَ برو انت۔
 ءُ اے دراھیں ورنا چوک گْوستگیں سال ءُ دو ءُ کپ ءِ تہ ءَ گوں سرکار ءَ بے چیا جنگ کُرتگ اَت۔ کہ آیانی اے جنگ ءِ آنکہ دگہ ھچ لیکھے نہ اَت۔ بگیر اچ ایشی کہ آ وتی سس ءُ مڑا ءُ نام ءُ توار ءُ شناست ءَ برجاہ بدار انت۔ بامن دراھیں ورنا چوکاں چاران بوت۔ کہ چشیں سدانی ورنا جھالاوان ءِ کوھانی تہ ءَ جنگ کنان اتنت۔ کہ ایش کوھانی تہ ءَ ٹولی ٹولی ءَ وت ءَ را چیر داتگ اَت۔ کہ ہر ٹولی ءِ کماندانے اَت۔ ءُ ھر کماندان گوں سرپراز خان زہری ءَ وتی ھالاں دات ءُ سرپراز خان زہری۔ سردار نوروز خان ءَ ھال دیان بوت۔ کہ ایشانی نان ءُ نگن ءُ وردن ءِ پجارینگ ءِ کار سرپرازخان زہری ءِ سر ءَ اَت۔ کہ آئی کیمپ ءِ مردم دمانی تہ ءَ چہ یک کوچگی ءَ بہ دومی کوچگ ءَ چہ ارفّہ ئیں آسکانی پیم ءَ تڑدان آئی کلوھاں برے جتائیں ٹولیاں سر کُرت انت۔ ءُ پہ آیاں نان ءُ نکانے ھم بُرت انت۔ کہ بامن ءَ گوریلا جنگ ءِ سکیانی اولی وار مارشت سرپراز ءِ کیمپ ءِ تہ ءَ بوت۔ کہ چنکس بدھالی ءُ زوھد ءُ ھواری اے گوریلا جنگ روان اَت۔ کہ ایوک ءَ ھمے مزنیں دلیں ورنا چوکانی سبب ءَ اے جنگ دیم ءَ روان اَت۔ نہ کہ دگہ کسی ءِ جگر چہ دپ ءَ بیاتیں۔
 ءُ اے جتائیں ٹولیانی کماندان بامن بازاں دیستگ اَت۔ ءُ بازاں نہ دیستگ اَت۔ ءُ نوں آچ ءِ بُن ءَ نندوک آ اے گندوک ءُ نا گندوکیں ورنایانی ھیال ءَ وتی دل ءَ آران گوں سردار نوروز ءَ گپ ءُ دیوان کنان اَت۔
 ءُ سردار نوروز خان اچ آئی خان ءِ وتی کردار ءُ کارستانی بابت ءَ جست کنان اَت۔ کہ خان ءِ تہ ءَ دراھیں قوت ھست اتنت۔ یعنے چہ یک نیمگ ءَ وتی زور ءُ طاقت ءَ پیش دارگ ءَ انت۔ ءُ دومی نیمگ ءَ کمزوری ءُ نزوری پیش دارگ ءَ انت۔ کہ سردار نوروز گوں وتی یلیں پُسگاں کوہ ءِ تہ ءَ نندوک انت۔ آ خان ءِ چشیں ھمے قوت ءُ نزوری ءِ ھوارسواری ءِ راز ءَ چہ بامن ءِ زبان ءَ واکب بوگ لوٹ اِت۔
 ءُ بامن نہ زانت کہ آئی اے دراھیں جنگ ءُ اے دراھیں جنگ ءِ بُنجاھی کردار خانِ بلوچ ءِ بارو ءَ آئی وتی جند ءِ پکر ءُ فلسفہ ءُ نظریہ چے اتنت۔
 ءُ سردار نوروز ءِ ھبر راست اَت۔ کہ آ چہ خان ءَ نزینک اَت۔ بلے خان ءُ آئی پِس ناکو زھتک ءُ براس اتنت۔ ءُ وت بامن خان ءَ ناکو گْوشت۔ گُڑا آ باید اَت۔ کہ سردار نوروز ءَ بگْوشتیں کہ آئی وتی جند ءِ ھیال اے بارو ءَ چے اتنت۔
 بامن نہ زانت کہ چے بگْوش اِیت۔
 ءُ پدا گْوشان بوت۔ زان ئے۔ سردار اے دنیا ایمنی ءُ جنگ۔ جنگ ءُ ایمنی۔ بہشت ءُ دوزھ ءُ دوزھ ءُ بہشت۔ شپ ءُ روچ ءُ روچ ءُ شپانی تہ ءَ بہر انت۔ کہ ھر قوم جنگ کنگ لوٹ اِیت۔ بلے ھرقوم ایمنی ءُ امن ءِ واباں گند اِیت۔ ھنچش ھر مردم ءُ ھرقوم یک بہشت ءُ دوزھے ءِ بہر بیت۔ کہ ھر مردم اے دنیا ءِ تہ ءَ وتی بہشت ءَ ھم زانت ءُ وتی دوزھہ ءَ چہ ھم واکب انت۔ پمیشا اے دنیا ءِ تہ ءَ ھر مردم چو مئے خان بلوچ ءِ پیم ءَ کدی وت ءَ نزور ءُ کدی طاقت ور ھیال کنت۔ چشکہ آ ھچ مہ مر اِیت۔ ھر کس وت ءَ را نمیران ھیال کنت۔ دومی نیمگ ءَ ھر مردم نزور اِت۔ امن ءُ ایمنی ءُ مہر لوٹ اِیت۔ جنگ ءُ ایمنی۔ ھر مردم ءِ ھرقوم ءُ ھر ذات ءُ نسل ءِ تہ ءَ ھست۔ ءُ ھمے پیم ءَ ھرقوم ءِ تہ ءَ بہشت ءُ دوزھے بیت۔ کہ آ اچ ایشی پُھلاں مُدام آبات ءُ شات بوگ لوٹ اِیت۔ بلے آئی دوزھہ ءِ ھیال ھم گوں آئی گون انت۔ کہ گام گام ءَ آ وتی جنت ءَ چہ دور بوگ ءِ گم ءَ بے واب ءُ پریشان انت۔ چی ءَ کہ آئرا پہ وتی بہشت ءِ دارگ ءَ پہ وتی دوزھہ ءِ ھیال ءَ در کنگی انت۔ یا کہ ھنچش پیسلہ کنگی انت۔ تانکہ آ مُدام بہشت ءِ تہ ءَ بہ مان اِیت۔ ءُ آئی دوزھہ ءِ تپد آئرا ڈیک مہ وارت۔ بلے چش خان صاحب ءَ ھر کس وتی دوزھہ ءِ آچ ءِ تہ ءَ کپت کہ آئی گام گام ءِ پیسلہ کدی کدی آئرا بہشت ءُ کدی آئی دوزھہ ءِ تپد ءُ گرمائشت ءَ دوچار کنت۔ چی ءَ کہ اد ءَ اے دنیا ءِ تہ ءَ ھر مردم ءَ چو خان صاحب ءِ پیم ءَ پہ وت ھما پیسلہاں درگیجگی انت۔ کہ آ آئرا چہ آئی دوزھہ ءِ تپد ءَ دور بدار اِیت۔ بلے گوں ھر نیکی ءِ ھیال ءَ یک بدی یے بندوک انت۔ گوں ھر بدی ءَ نیکی ھست۔ ءُ نوں پیسلہ مردم ءِ جند ءِ سر ءَ انت۔ کہ پرائی بہشت چی یے ءُ دوزھہ چی یے۔ آئی بہشت کُجا انت۔ آئی دوزھہ کُجا انت۔ آئی سزا کُجا انت۔ آئی جرم کُجا انت۔ بہشت ھمدان اِت۔ دوزھہ ھمدان انت۔ اے دو ذہنی جاورانی نام انت۔ چہ جائیکہ ڈن ءَ بہشتے بہ بیت۔ یا کہ مہ بیت۔ بلے اے دنیا ءِ تہ ءَ بہشت ءُ دوزھہ ھر دو ساڑی ءُ موجود انت۔
 ءُ خان صاحب ھم مئے پیم ءَ مردمے۔ یک ھاکم ءُ یک بادشاھے۔ ھنچش چوشکہ نپولین بوناپارٹ فرانس ءِ یک جرنیل ءُ یک کماندار ءُ یک زانتکاریں سیاسی باسکے اَت۔ بلے آئی وتی ایمنی ءُ جنگ ءُ بہشت ءُ دوزھہ ءِ ھیال ءُ پکر ءُ فلسفہ ساڑی اتنت۔ ءُ آئی دماغ ءِ پُشت ءَ موجود اتنت۔ کہ گُڈّ سر ءَ آ وتی ردانی تہ ءَ گراگ ھنچش چشکہ مئے خان گرگ بوت۔
 ھر مزنیں مردم ءِ بدی ءِ قوت اچ آئی شری ءُ نیکی ءِ قوت ءُ زوراں گیشتر انت۔ زور آور ءُ طاقت ور انت۔ چی ءَ کہ آئی ھمے بدی ءُ ناشری ءِ قوت آئرا مجبور کنت۔ کہ آ وتی ھمے بدیاں یک راہ ءُ یک کشکے بہ دنت۔
 پرچا کہ مزنیں مردم وتی دوزھہ ءَ چہ ھنچش واکب انت۔ چشکہ کسے چہ وتی جنت ءَ واکب بیت۔ بلے لس مردم نہ کہ وتی دوزھہ ءِ ھیالاں واکب انت۔ ءُ نیکہ وتی بہشت ءَ زانت۔ لس مردم پہ ورگ ءُ وپسگ ءَ زندگ انت۔ بلے یک مزنیں مردمے پہ راجدپتر ءَ زندگ انت۔ یا کہ زندگ بوگ لوٹ اِیت۔ راجدپتر ءِ تہ ءَ وتی کار ءُ کارستاں پیش دارگ آئی مستریں واب انت۔ تانکہ آ وتی سیہ تہاریں کردار ءُ کاراں بشموش اِیت۔ تانکہ آ وتی دوزھہ ءِ ھیالان ءَ اچ آئی سکیں تبد ءُ گرمائشت ءَ چہ دور بیت۔ تانکہ آ مہ زانت کہ آئی دوزھہ مُدامی پرائی نوشتہ انت۔ تانکہ آئی آ وتی بہت ءُ طالع ءَ وت وتی دستانی تہ ءَ بدل بہ کنت۔
 بزاں لس مردم ءُ یک مزنیں مردم ءِ تہ ءَ پرک ھمیش انت۔ کہ پہ لس مردم ءَ بہشت ءُ دوزھہ اچ آئی ذات ءَ جتا انت۔ دور انت۔ دگہ نادرائیں دنیا ءَ گوں تعلق دار اِیت۔ وھدیکہ پہ یک مزنیں مردم ءَ بہشت ءُ دوزھہ آئی دل ءِ تہ ءَ ءُ آ گام گام ءَ آیانی تہ ءَ زندگ انت۔ کدی بہشت ءِ ھیال ءُ کدی دوزھہ ءِ تپد۔ نیکہ آ مُدامی بہشت ءِ تہ ءَ انت۔ ءُ نیکہ مُدامی آ دوزھہ ءِ تہ ءَ۔ بلکنا وتی بُرزخ ءِ تہ ءَ انت۔ کئے زانت۔
 چہ جائیکہ زار روس بیت۔ کہ نپولین بوناپارٹ یا کہ مئے خانِ بلوچ آیانی شخصیت ءِ دوئیں پالو ءَ دوئیں دمَگ آیانی وتی دل ءِ تہ ءَ ساڑی انت۔
 آیانی نزوری ءُ کمزورآیانی دوزھہ انت۔ آیانی زور ءُ طاقت آیانی بہشت انت۔ جنت انت۔ مزنیں مردم روچ ءُ شپ تہاری ءُ روژنائی۔ دروگ ءُ راست۔ نیکی ءُ بدی ھر دوئیں قوتانی درنیام ءَ زندگ انت۔ بلے آیانی مستری ھمیش انت۔ کہ آ لس مردم ءِ پیم ءَ وتی دوزھہ ءَ چہ وت ءَ ڈن ءَ ھیال نہ کنت۔ بلکنا وتی ذات ءِ بہرے ھیال کنت۔ ءُ وھدیکہ آ ڈکھ ءُ دردانی تہ ءَ بنت۔ گُڑا آ اے درد ءُ ڈکھ ءُ زند ءِ المیہ ءَ وتی ھڈ ءُ ھون ءِ تہ ءَ زان انت۔ ءُ ایشرا برداشت کن انت۔ ءُ اچ ایشی نہ جِھ انت۔ نہ رُمب انت۔ ءُ ایشرا آزمان۔ کسمت۔ وتی بہت ءُ طالع۔ سیہ روچی ھیال نہ کن انت۔ بلکنا اچ اے جاوراں درآیگ لوٹ انت۔ پیسلہ کنگ لوٹ انت۔ مزنیں پیسلہ۔ ایمنی ءُ جنگ ءِ پیسلہ۔ راجدپتری پیسلہ۔ تانکہ یک وارے پدا وتی جنت ءِ تہ ءَ بہ بنت۔
 بامن وتی پکر ءُ فلسفہ ءَ دراج کنان سردار نوروز خان ءِ دیم ءَ ایر کنان اَت۔ کہ دراھیں سرمچار آئرا گوشداران اتنت۔ چشکہ وتی جند ءِ یک پُسگے ءِ دپ ءَ آ اولی وار چشیں ھبر گوشداران اتنت۔ کہ ساری ءَ چشکہ کسے گوں آیاں بلکنا اے پیم ءَ ءُ اے ڈول ءَ اے دروشم ءَ ھبر نہ داتگ اَت۔
 ءُ پدا مُراد پوشکن۔ ھم اھت ءُ سردار نوروز خان ءِ کشک ءَ نشت کہ ڈن ءَ روچ دراھتگ اَت۔ ءُ نوں باز بُرز بوتگ اَت۔ بلے سارتیں گوات کشان اتنت۔ ءُ آچ زراب کنان اَت۔ ءُ سردار بامن ءَ ھورت ھورت ءَ چاران اَت۔ کہ آخر اے سرگشتگ ءُ برگشتگیں شازادگ خان۔ راجدپتر ءُ اے جنگ ءُ ایمنی ءِ بارو ءَ چے گْوشان اَت۔
 ءُ بامن پوشکن ءِ نیمگ ءَ چاران گوشت۔ ءُ پدا وتی دلگوش ءَ گوں سردار ءَ کُرت۔
 مئے خان وتی دوزھہ ءُ وتی بہشت ھر دوکاں وتی دل ءَ داروک پمّا عذاب انت۔ ءُ اسل ءَ آئی نزوری ءُ آئی طاقت ایوک ءَ آئی نزوری ءُ آئی وتی طاقت نہ انت۔ بلکنا آ مئے دراھیں قوم ءِ عکس انت۔ کہ مئے وتی جند ءِ شعور ءُ زانت ءِ پُشت ءَ یک طاقتی ءِ مارشتے ساڑی ءُ موجود انت۔ کہ ایش مارا مُدام گون وتی دور۔ بلوچی دور ءُ باری ءَ گوں بستگ۔ گوں ھما دور ءَ وھدے ما اے کوہ ءُ کوہستگانی تہ ءَ آزات گشت۔ ءُ وتی آپ ءُ آپینکی ءَ کُرت۔ ءُ وتی زوھد ءُ واھری وارت ءُ وتی زند ءَ تہر کنان بوت۔ کہ اے مئے طاقت انت۔ مئے زور انت۔ بلے نوں اے طاقت نہ منتگ۔ نوں ما وابانی تہ ءَ زوراک بوت نہ کنیں۔ نوں مئے گْوستگیں دور ءُ باری۔ یک وابے۔ یک ھیالے۔ آنکہ ما پنچ ھزار سالاں آزات اِت۔ ایں۔ بلے مروچی ما آزات نہ ایں۔ مروچی دنیا ءِ جاور بدل بوتگ انت۔ مروچی دنیا ءِ رنگ ءُ دروشم چٹ بدل انت۔ بلے پمّا تنے وھدی مئے گْوستگیں روچانی یات۔ مزن انت۔ کہ ما وتی گْوستگیں طاقت ءُ زور ءِ گمنڈ ءِ تہ ءَ وتی ھمروچیگیں جاوراں چہ دل ءَ بُرتگ۔ پمّا مئے ماضی پُرکشش انت۔ ءُ مئے خان مئے جمعی شعور ءِ عکس انت۔ آ مئے ھمے جمعی شعور ءَ وتی کار ءُ کرد ءِ تہ ءَ پیش دارگ ءَ انت۔ آ دگہ ھچ کنگ ءَ نہ انت۔ آ مارا وتی عکس ءِ تہ ءَ چارگ ءَ انت۔ ءُ ما وتی عکس ءِ تہ ءَ آئرا چارگ ءَ ایں۔
 ما وتی بہشت ءُ وتی دوزھہ ءَ وتی جند ءِ دل ءَ زورگ ءَ پہ تیار نہ ایں۔ بلکنا ما چہ وتی خان ءَ اُمیت دارایں کہ آ مئے بہشت ءُ مئے دوزھہ ءَ وتی کوپگانی سر ءَ بزور اِیت۔ ھنچش چشکہ حضرت عیسیٰ یہودیانی گناھاں وتی کوپگاں زُرت ءُ سلیب ءُ پاھو ءَ دروت دات۔
 آئی نزوری مئے نزوری انت۔ ءُ آئی طاقت ءُ زور ھما واب انت۔ کہ ما ایشاں چہ کدی۔ بج نہ وارت۔ آنکہ اے نوکیں دنیا ءِ تہ ءَ مارا وتی واباں بدل کنگی اَت۔ بلے مئے واب تنے وھدی ھما بلوچی دور ءِ گواچی بوتگ ءُ ھمے ھاتر ءَ مروچیگیں جاورانی تہ ءَ مئے نزوری شُمار بنت۔ مئے طاقت کُجا انت۔ ما نہ زان ایں کہ مروچی خان صاحب طاقت ور بوت کنت۔ چی ءَ کہ خان وتی بہشت ءُ وتی دوزھہ ءِ ھیالاں چہ در کپت نہ کنت۔ ھنچش چشکہ ما وتی راجدپتر ءِ پیچ ءُ تابانی تہ ءَ مروچیگیں جاورانی تہ ءَ دراھتگ ءُ رستگ کہ نے ما دیمی شُت کن ایں ءُ نیکہ پُشتی۔ نیکہ ما نزور بوگ لوٹ ایں۔ ءُ نیکہ ماراطاقت ءُ زورے مان انت۔ کہ ما اے ٹینک ءُ توپ ءُ بمبگواریں بالی گرابانی دیم ءَ داشت بہ کناں۔ مئے راجدپتر کارست مارا برے جاوراں آورتگ ءُ پُجارینتگ۔ کہ مروچی چہ وتی شپانکی زند ءَ چہ دراھت نہ کُرت۔ ءُ مئے پیڑی آنکہ آزات اتنت۔ بلے آ نوکیں دنیا ءِ بارو ءَ چشیں پیسلہ یے کُرت نہ کُرت۔ کہ اچ ایشی ما چہ وتی مروچیگیں دوزھہ ءِ ھیالاں دربہ کپتیں۔ مئے مزنیں المیہ ءُ مئے دوزھہ ھمیش انت۔ ءُ مئے خان ءِ نزوری ءُ آئی طاقت ھر دوہ مئے وتی نزوری ءُ مئے وتی طاقت انت۔ ھنچش چشکہ لس مردم یک گْوستگیں دور ءُ باری۔ ءِ ھیالاں سرگردان انت۔ ءُ ھمیشرا وتی طاقت ھیال کنت۔ گُڑا ھمے ڈول ءَ مئے خان ھم ھنچش واب گند اِیت۔ بلے اے دوزھہ نوں مئے سر ءِ پٹی انت۔ تانکہ ما نوکیں جاورانی تہ ءَ زندگ نہ بوتگ۔
 وھدے بامن وتی دراجیں ھبر ءَ کہ ایش یک مزنیں گْوشت۔ انکے اَت۔ ھلاس کُرت۔ تو سردار بشکھندگ بوت ءُ گْوشت۔
 بلے خان صاحب ھرابیں پیسلہ یے نہ کُرتگ۔ ءُ سردار دیمتر ءَ وتی ھبر ءَ ساف کنان گْوشت۔
 چے خان ءِ جنگ ءِ پیسلہ ءَ تو ردیں پیسلہ یے ھیال کن ئے۔
 ءُ بامن سردار ءِ گپّاں پوہ بوگ ءَ پد گْوشت۔
 من خان صاحب ءِ ایمنی ءِ پیسلہ ءِ ستا ءَ کن ایں۔
 ءُ سردار جست کُرت۔
 بزاں تو آئی جنگ ءَ شر نہ گْوش ئے۔
 منی ھیال ءَ اے جاورانی تہ ءَ مئے جنگ مئے یک نزوری یے۔ بامن کرار کرار گْوشان بوت۔
 ءُ سانول خان کہ بامن ءِ ھبراں ھورت ھورت گوشداران اَت۔ گْوشان بوت۔
 بلے تو وت اے جنگ ءِ بہرے نہ ئے۔ چے۔
 ھو من ھست آں۔ بلے من ایشرا اے جاورانی تہ ءَ شر نہ گْوش آں۔ بامن وت ءَ را ساف کنان گْوشت۔ آنکہ من ایشرا شر نہ زان آں۔ بلے ما وت ءَ را چہ وتی ھاک ءَ جتا کنگ نہ لوٹ آں۔
 تو اے جنگ ءَ پرچے نزوری یے ھیال کن ئے۔ سردار جستے کنان بوت۔
 پمیشا کہ وھدے گوں تو وت ھما قوت ءُ طاقت مہ بیت۔ کہ آ زالم ءَ داشت بہ کنت۔ گُڑا زالم تئی سر ءَ گیشتر زلم کنت۔ آ ترا لگت مال کنت۔ ترا گیشتر ھوار ءُ سوار کنت۔
 ءُ سردار چشکہ چہ بامن ءِ ھبراں راضی بہ بیت۔ گْوشت۔
 بلے وھدے گوں مزلوم ءَ دگہ راہ مہ بیت۔ گُڑا آ چے بہ کنت۔
 آ زلم ءَ۔ زلم بگْوش اِیت۔ راست ءَ راست۔ ءُ دروگ ءَ دروگ۔
 ءُ ورنائیں بٹے خان کھندان گْوشت۔
 ما ھمے چیز ءَ کنگ ءَ اوں۔ ما دگہ چے کنگ ءَ اوں۔
 ءُ بامن گْوشان بوت۔ تو زلم ءَ زلم گْوش ئے۔ راست ءَ راست۔ ءُ دروگ ءَ دروگ۔ بلے زان ئے۔ بٹے خان کہ تئی ڈول دگہ پیم انت۔
 ءُ بٹے خان وتی دیم ءَ تہار کنان گْوشت۔
 ما اگاں وتی تپنگ ءُ سلاہ مہ زُرتیں۔ کوھاں مہ گپتیں گُڑا چے بکُرتیں۔
 تئی اخلاقی قوت ءِ زور ءُ طاقت اچ تئی دراھیں سلاہ ءُ ازباباں گیشتر طاقت ور انت۔
 بٹے خان وتی سر ءَ سرینان بوت۔ ءُ آئی ورنا چوکیں براس سبزل خان ھم وتی دیم ءَ تہار کُرت۔ چشکہ شازادگ بامن ءِ اخلاق ءِ فلسفہ ءِ ھیال پرے قومی مردماں یک رازی ءِ ھبر اَت۔ چشکہ آ اولی وار اخلاقی قوت ءَ یک قوت ءِ بارو ءَ اِشکُرتگ اَت۔ پرچا کہ اے ورنا چوکیں ءُ ڈیھ ءِ یلیں پسگانی دماغ ءَ یک ھبرے نشتگ اَت۔ کہ اے کشک ءُ تاب تچکاں تچک یک راست ءُ سادگیں کشکے اَت۔ کہ اے کشک ءُ تاب مروچیگیں دور ءِ مکر ءُ پریب اتنت۔ کہ ایشاں ھچ معنا ءُ متلبے نہ اَت۔
 ءُ سردار چشکہ بامن ءِ ھبراں راست گْوندان کمکیں دگہ ھورتی ءِ تہ ءَ آئرا جست کنان بوت۔
 کس ترا بہ جنت۔ تئی مالاں ءُ اولاکاں ببارت۔ تئی گِساں بُن بہ دنت۔ گُڑا تئی اخلاق ءِ طاقت چے کار ءَ کئیت۔ آ ترا گیشتر جنت۔
 ءُ بامن گْوشان بوت۔
 تو اے جاور ءَ پیدا مہ کن کہ آ ترا بہ جنت۔
 سردار ءَ چشکہ بامن ءِ اے دلیل نزور زانگ بوت۔ ءُ آ گْوشان بوت۔
 من نہ زان آں۔ کہ کُجام دنیا ءِ تہ ءَ نشتگ ئے۔ اد ءَ یک آمر ءُ یک ڈکٹیٹرے تئی سر ءَ آس گوارگ ءَ انت۔ ترا جنگ ءَ انت۔ ءُ تو مہاتما گاندھی جوڑ بوتگ ئے۔
 بلے ما وت اے جاور پیدا کُرتگ۔ پہ وت۔ سردار۔ بامن چشکہ کوکار کنان بہ بیت۔ گْوشت۔ ءُ سردار ھم ترندی ءِ تہ ءَ گْوشان بوت۔
 بلے منی براس۔ آ مئے رسم ءُ دود ءُ مئے زبان ءُ مئے رسمانی بدواہ انت۔ آمن ءَ پہ زندگ بوگ ءَ نیل اِیت۔ من ءَ کُش اِیت۔ آس جنت۔ گُڑا چے ما دستاں بہ بندایں۔ ءُ آئرا بچارایں۔ کہ آ من ءَ بہ جنت۔ ءُ من رسواں بہ باں۔ ایش بوت نہ کنت۔ ایش بے ھیائی ءُ بے گیرتی یے نہ انت۔ گُڑا چی یے۔ چشیں زند ءَ چہ مرگ شر تر انت۔
 سردار ءِ چمانی تہ ءَ بامن اولی وار آچے دیستگ اَت۔ یک ترندی یے ءُ یک گزبناکی یے دیستگ اَت۔ اچ ایش ساری آ سردار ءَ اِنکس گزبناک نہ دیستگ اَت۔
 ءُ پدا سردار وتی زہرگ ءُ غسہ ءَ داران ءَ گْوشتگ اَت۔
 من ءَ بے ھیائی ءِ زند دوست نہ انت۔ لالا۔ تئی اخلاقی زور ءُ طاقت ءَ من نہ منّ ایں۔ پمن راستیں ھبر ایش انت۔ تئی اخلاقی طاقت۔ یک گنوک ءُ بے ساری ءِ واب شُمار بیت۔ من کسے را نئیل آں کہ آ منی لوگ ءِ تہ ءَ بئیت ءُ من آئرا بچارآں۔ کہ اچ ایش گیش بے ھیائی نیکہ بوتگ ءُ نیکہ بیت۔ منی اے لٹّ آ وتی چڑی ءَ دست جنان ڈگار ءَ ٹکینان بوت۔ منی سلاہ انت۔ آنکہ آمر ءِ دست ءَ ٹینک ءُ ٹوپ انت۔ بلے منی گیرت منی نام ءُ نسب۔ منی شناست۔ اگاں ھطرہ ءِ تہ ءَ انت۔ گُڑا من اے لٹ ءَ زورآں۔ ءُ اے سنگ ءَ برائی چگل دیاں۔ چہ جائیکہ منی لٹ ءِ زد اود ءَ سر بہ بیت۔ کہ مہ بیت۔ چہ جائیکہ منی سنگ اود ءَ سر بہ بیت۔ کہ مہ بیت۔ بلے من وتی راستی ءَ گْوش آں۔ تو وتی اخلاق۔ زور ءُ زالم ءِ دیم ءَ گْوشان بہ بو۔ آئرا گیشتر طاقتور بہ کن۔ کہ آ من ءَ ءُ ترا بہ جنت۔ شازادگ تو ھمے گْوشگ لوٹ ئیـنت۔
 بشکھندگ بوت۔ سردار ءِ غسہ ءُ زہرگ آ زانت کہ برائی نہ اَت۔ بلکنا سردار وتی جاورانی تپد ءُ لہڑگ ءَ بیان کنان اَت۔ بلے بامن چشکہ وتی اخلاقی زور ءُ طاقت ءِ فلسفہ ءِ ذکر ءُ بیان ءِ سر ءَ چشکہ ھجالت بوان اَت۔ ءُ آ چشکہ نہ زانت کہ چے پیم ءَ آ وتی اے سلاہ بندیں سرمچاراں وتی اے ترند تبیں ءُ آس بروکیں سردار ءَ پوہ بکُرتیں کہ خان صاحب اگاں کدی گوں سرکار ءَ جنگ کنگی اَت۔ گُڑا آئرا وتی اے جنگ ءَ چہ دراھیں دمگاں چارگی اَت۔ ءُ یک سبب ءُ یک تلزمے دیگی اَت۔ کہ نوں بامن ءِ ھیال ءَ ایشی تہ ءَ ھچ دلیلے۔ سوگہ ئیں دلیلے مان نہ اَت۔ کہ آ گوں وفاق ءَ پرچے جنگ کنگ ءَ اتنت۔ چی ءَ کہ وفاق زور آور اَت۔ ءُ ایش لہتیں تمنی ءُ قومی سلاہ بندیں مردم اتنت۔ کہ ایشانی جنگ ءُ کُشگ پہ سرکار ءَ ھچ مشکل ءُ ھچ گران نہ اَت۔ آنکہ بامن وت اے جنگ ءِ بہرے اَت۔ بلے آ اے جنگ ءِ بہر چہ وتی جنگ ءِ پیسلہاں نہ بوتگ اَت۔ بلکنا ھما جمعی شعور ءُ زانت ءُ سرپدی کہ آیانی جمعی زند ءِ بہرے اَت۔ آ اچ ھمیشی دستی ءَ اے جنگ ءِ بہرجوڑ بوتگ اَت۔ کہ آئرا پشومانی نہ اَت۔ ءُ نہ تُرس اِت۔ ھم۔ بلے آئی گور ءُ پکر نوں آئرا برے جاور ءَ آورتگ اَت۔ کہ تاں سد سالاں اے تمنی ءُ قومی ئیں شازادگیں ورنا کوھانی تہ ءَ بہ سِٹ اِتاں ءُ تراپل بوتین انت۔ گُڑا ھم وفاق زور اَت۔ کہ اے زور آوری ءَ ایوک ءَ یک اخلاقی دلیلے دیم ءَ بُرت۔ یا کہ مارٹن لوتھر کنگ یا کہ مہاتما گاندھی ءِ پیم ءَ یک سروکے آیان بکار اَت۔ کہ آیانی تہ ءَ تشدد ءِ جاہ ءَ عدم تشدد ءِ توماں بہ کشتیں۔ ءُ آیاں ایدگہ قومانی پیم ءَ یک قومے جوڑ بہ کُرتیں۔
 بامن چپ بوت۔ پرچا کہ کوھستگ ءِ تہ ءَ آ وتی ھیالاں گیشتر پہک ءُ سوگہ کنگ لوٹ اِت۔ ءُ آ اد ءَ اِنکس باز ونتگ اَت۔ کہ بلکنا وتی زند ءِ تہ ءَ اِنکس نہ ونتگ اَت۔
 ءُ پدا سردار جست کنان بوت۔
 بامن تو دل ءَ مہ کن کہ من ترند بوت۔ آں۔ بلے نوں کہ خان صاحب لوٹ اِیت۔ کہ ایمنی بہ بیت۔ گُڑا من گوں آئی ھم تپاک اوں۔ چی ءَ کہ ما اے جنگ ءَ پہ خان صاحب ءِ نام ءَ کنگ ءَ اوں۔ خان بگْوش اِیت۔ کہ روچ انت۔ گُڑا روچ انت۔ شپ۔ گُڑا شت۔
 بامن بشکھندگ بوان گْوشت۔
 سردار شکر انت۔ کہ تو جنگ بندی ءَ کبول کُرتگ۔
 ءُ سردار وتی غسہ ءَ وران گْوشان بوت۔
 تئی چے ھیال انت۔ کہ ما اِنکس بہوش ءُ جاھل اوں۔
 ءُ بامن ھچ نہ گْوشت۔ ءُ پدا آ گوں بٹے خن۔ سبزل خان۔ ءُ سانول خان۔ ءُ بہاول خان ءُ ایدگہ سنگتاں ڈن ءَ در کپت انت۔ ءُ سردار ءَ پُشت ءَ وتی سنگر ءِ تہ ءَ اِشت انت۔
 ڈن ءَ روچ بُرز بوان اَت۔ ءُ ڈگار ءَ تپد یان اَت۔ بلے ڈن ءَ گوریچ کشان اَت۔
 مستی خان یک بیست سالگیں ورنایے اَت۔ ءُ آ مُدام چہ آچ ءُ اِشکر ءَ چشکہ پُھر اَت۔ گْوشان بوت۔
 نوں جنگ بندی انت۔ گُڑا مارا گُرانڈانی شکار ءَ ابید دگہ چے کنگی انت۔
 بامن مستی خان ءِ زیبائیں رنگ ءُ دروشم ءُ آئی غسہ ءُ زہرگ ءَ دو جتائیں چیز ھیال کُرت۔ کہ مستی خان چہ موسیانی ٹک ءَ تعلق داشت ءُ آئی ڈلگیں چم مُدام زڑان بوت انت۔ چشکہ آ وتی شکار ءِ پُشت ءَ بہ بیت۔ آئی سنگتانی گْوشگ اَت۔ کہ آ جنگ ءِ پڑ ءَ چہ دراھاں دیم ءَ اَت۔ ءُ آ ایدگرانی سر ءَ چرک جت کہ آ اگاں آ وت ءَ را پُشت ءَ بداشتیں۔ مستی خان ھچ وھدے پوچیں ھبر نہ دات۔ بس وتی سلاہ ءُ ازبابانی ھیال داری ءَ کنان بوت۔ شپ ءَ آ نان ءَ پد واب کپت۔ ءُ سُہب ءَ مہلہ سما بوت۔ سردار آئرا مُدام دوست داشت۔ آئرا مُدامی وتی کنک ءَ نادینت۔ بلکنا چہ بٹے خان ءُ سبزل خان ءَ گیش آ مستی خان ءَ دوست داشت۔
 نوں کہ کیمپ ءِ تہ ءَ نہ زانت انت۔ کہ چے بکن اں۔ پرچا کہ جنگ بندی ءَ پد آ چشکہ وتی روچاں شُمار کنان اَت۔ کہ آئیوکیں روچ پرایاں چے کلوہ ءُ چے پیگامے آورت انت۔
 بٹے خان۔ مستی خان ءِ تپنگ ءَ پچ گپت ءُ آئرا چاران بوت۔
 تو وتی گُرکی ءِ تہ ءَ چنکس گرانڈ ءُ آسکانی لاپ دِرتگ کہ گرانڈانی گپ ءَ جن ئے۔ بٹے خان وتی سلاھاں بہ وتی کوپگاں داران پہ مستی خان ءِ تپنگ ءَ شست بست۔ ءُ پدا تپنگ ءَ پد و پد مستی خان ءِ دست ءَ دات۔
 مستی خان بٹے خان ءِ چرک ءُ مسکرہ ءِ سر ءَ کھندان ءَ گْوشت۔
 تو چنکس گرانڈانی لاپ ءَ دِرتگ کہ من ءَ گْوش ئے۔ منی شکارانی شُمار ءُ ھساب ءَ تو چہ میر جمال خان پنچاری ءَ جست بہ کن کہ من چنکس گرانڈ جتگ۔ چون میر۔ مستی خان میر جمال پنجاری ءِ نیمگ ءَ چاران بوت۔ کہ آئی مودانی تہ ءَ اسپیتیں تار نظر آیگ ءَ اَت۔ ءُ آ مُدام بشکھندگ اَت۔ وتی بالاد ءِ بُرزی ءُ جسد ءِ تہ ءَ چہ کُلاں سبر اَت۔ جنگ ءِ تہ ءَ آ چہ کسی ءَ کم نہ اَت۔
 بامن دیست کہ میر جمال خان گوں مستی خان ءَ ھم تپاک بوت۔ کہ آ چہ بٹے خان ءَ گیشتر گرانڈ جتگ اَت۔
 ورنائیں مستی خانوشّبوت۔ ءُ بٹے خان ءَ گْوشان بوت۔
 دیست ئے۔ میر جمال خان ھم من اِیت۔ کہ من اچ تو گیشتر گرانڈ جتگ۔
 بٹے خان ھچ نہ گْوشت۔ ءُ وتی تپنگ ءَ سمبہینت۔ دورگند ءِ تہ ءَ کوہ ءِ جہلی نیمگ ءَ چاران بوت۔
 اے چی یے سُران انت۔ گُرانڈے۔ آسکے۔ سیدے۔ یا کہ رمَگ ءِ بُزے۔ منی چم میم نہ کن انت۔ بٹے خان وتی دیرگند ءَ چہ وتی چماں دور کنگ ءَ ابید گْوشان بوت۔ آئی پہنات ءَ میر غلام رسول پنچاری اوشتوک اَت۔ کہ وتی ھماریں چماں آ ہندوستان ءِ پیگامبر بدھا ءِ پیم ءَ درا بوت۔ عمر ءِ تہ ءَ آ چہ بٹے خان ءُ مستی خان ءَ مزن اَت۔ ءُ پدا بٹے خان زرکرزئی دیرگند ءَ میر غلام رسول ءِ دست ءَ دات کہ آ کوہ ءِ جہلگی بُن ءَ ھما سروکیں چیز ءَ چاران بوت۔ کہ ایشرا بٹے چار اِتگ اَت۔ بلے آئی چم ھم میم نہ کُرتگ اَت۔ کہ ایش یک گرانڈے اَت۔ یا کہ رمَگ ءِ بُز ءُ پسے۔
 تاں دیر ءَ میر غلام رسول چاران بوت۔ پدا دیر گند ءَ پد و پد بٹے خان ءِ دست ءَ دیان گْوشت۔ زانگ نہ بیت۔ بلے ھما دوریں بوچانی تہ ءَ چیزے مر مران انت۔ باریں تو پسے ئے۔ بُرز ءُ یا کہ دگہ ساہدارے ئے۔
 ءُ آ دیرگند ءَ بہاول خان موسیانی ءِ دست ءَ دات کہ آ یک تلوسگی ءُ ترندیں ورنایے اَت۔ کہ پرائی زند اگاں ھست اَت۔ تو جنگے اَت۔ ءُ نیست اَت۔ تو جنگ بندی مرگے اَت۔ ءُ آ جنگ بندی ءِ سک بدی دار اَت۔ ءُ آ لوٹ اِت۔ کہ آ جنگ ءِ تہ ءَ بمر اِیت۔ پرچا کہ وتی تہت ءِ سر ءَ سہریں لیپ ءِ تل ءَ آ مرگ نہ لوٹ اِت۔ بلکنا جنگ ءِ پڑ ءَ شہید بوگ لوٹ اِت۔
 بہاول خان دنیام ءِ عمر ءِ مردے اَت۔ ءُ آ وتی ریشاں ھنی جت چی ءَ کہ ایشی تہ ءَ اسپیتیں تار درا کنان اتنت۔
 بہاول نوں دیرگند ءَ انگر آنگر وتی چمانی سر ءَ سرینان بوت۔ بلے آ ھم نہ زانت کہ چی یے۔ سرمچار میر ولی محمد زرکرزئی ءُ سبزل خان دور یک مزنیں سنگے ءَ اوشتوک دنیائی ءَ چاران اتنت۔ ءُ سبزل پریشان اَت۔ کہ آئی پِس سردار نوروز شپ ءَ چہ وتی پادگ ءُ گوڈانی درد ءَ واب نہ کپتگ اَت۔ کہ آئی بند بند درد کنان اَت۔ ءُ آ چہ میر ولی محمد پنچاری ءَ عمر ءِ تہ ءَ چہ کُلاں مزن اَت۔ جست کنان اَت۔ کہ چے پیم ءَ آ دارو ءُ درمانے بیاورتیں ءُ پِس ءَ بداتیں۔
 ءُ ولی محمد ھیر ءُ بوچانی دارو ءُ درماناں چشکہ زانت۔ سبزل خان ءَ جست ءُ پد دیان بوت۔ چی ءَ کہ سبزل خان گوں ایدگراں ھوار نہ کپت۔ ءُ آئی ھوش مُدام گوں وتی پِس۔ آئی پیری ءُ آئی ناجوڑی ءَ اتنت۔ کہ اے عمر ءِ تہ ءَ آ چہ وتی گیرت ءَ کوہ ءُ کوہستگاں گوں سرکار ءَ جنگ کنان اَت۔
 میر ولی محمد پنچاری ھم وتی ریش ءَ ھنی جت ءُ آ وتی عمر ءِ سبب ءَ چہ ورنایاں دور نشت۔
 نوں آ سبزل خان ءَ جست کنان بوت۔
 تو سکھت کن ئے۔ کہ اے جنگ بندی مان اِیت۔
 نہ زان آں۔ بلے خان صاحب گوں سرکار ءَ سلہ کنگ لوٹ اِیت۔
 شریں ھبرے نہ انت۔ میر ولی محمد وتی پاگ ءَ وتی سر ءَ شر کنان گْوشت۔ ءُ سبزل پسو دات۔
 منی ھیال ءَ ایش شریں ھبرے بیت۔ کہ اگاں مئے ءُ سرکار ءِ درنیام ءَ ھم تپاکی ءُ سلہ یے بہ بیت۔
 ءُ میر ولی محمد پنچاری پریشان پریشان گْوشان بوت۔
 جنگ پدا ایمنی۔ اے جنگ ءِ دارگ ھم پمّا گران انت۔
 میر ولی محمد پنچاری ایدگہ سرمچاراں دیست کہ آ مسکرہ ءُ ملنڈ کنان چہ کوہ ءِ رئچگ ءَ جہل کپت انت۔ ءُ میر ولی محمد پنچاری وتی زہگ ءُ وتی وتی مُلک ءُ ڈگار ءُ وتی لوگ ءُ گس ءِ باور ءَ پکر جنان بوت۔ کہ اے دراھیں چیزاں اشتگ اَت۔ ءُ اے سک ءُ پُھرزوھدیں زند ءَ پہ وت کبول کُرتگ اَت۔ کہ اچ اے زند ءَ بلکنا جتا یک زندے ھم ھست اَت۔ ایش کُجا اَت۔
 آ سبزل ءِ نیمگ ءَ چاران بوت۔ بلکنا آ ھم اے تچکیں کوھانی دراجی ءِ تہ ءَ نہ زانت کہ آیانی زند ءُ آیانی جُہد ءِ حاصل چے اَت۔ سبزل کدی نہ زانت کہ آ پرچے پریشان انت۔
 آ تاں دیر چپ بوت انت۔ پرچا کہ آ ھر دوگیشتر گپ ءُ تران کنگ نہ لوٹ اِت۔ ءُ وتی ھیال ءُ پکراں گیشتر مونجا ءُ ملور کنگ نہ لوٹ اِت۔ پمیشا میر ولی محمد پنچاری پاد اھت۔
 بروآں سردار ءِ کِر ءَ ساھتے بہ نندآں۔ کہ آ تانا انت۔ چٹ تانا۔ ایوک
 ءُ پدا سبزل ءُ میر ولی محمد پنچاری پہ سردار ءِ سنگر ءَ رادگ بوت انت۔ کہ نوں روچ چہ چاست ءَ گْوستگ اَت۔ ءُ پے تاپ ءَ نندگ ءِ گنجائش ھست اَت۔
تانکہ یک گُڈّی ءُ ھتمی راہ ءُ کشکے در نہ کپتگ اَت۔ گُڑا اے جنگ بندی یک ھنچشیں چپی ءُ ھاموشی یے اَت۔ چشکہ ھر توپان ءِ آیگ ساری ھمے پیمیں چپی ھر نیمگ ءَ وتی ساھگاں مان شان اِیت۔ ءُ بامن ءَ چہ گیش کئے ایشرا مارشت کُرت۔ کہ آ وت ھمے جنگ ءُ ایمنی ءِ بہرے اَت۔ ءُ یک ناجتابئوکیں بہرے۔ آنکہ آ وت ءَ را اچ ایشی در کُرت نہ کُرت۔ آئی پکر ءُ ھیال ءُ آئی منطق ءُ پہم کدی ایشرا نہ منّ اِت۔ کہ یک قومی ءُ قبائلی طاقت ءُ زورے گوں یک وفاقی۔ قومی ریاستی ءَ گوں مقابلہ کُرت۔ کُرت۔ ایش نا بئوکیں ھبرے اَت۔ ءُ بامن ءِ ھیال ءَ اے جنگ ءَ نوں تماسر بوگی اَت۔ کہ چہ ھر دوئیں نیمگاں مردم مران اتنت۔ مردم بیران بوان اتنت۔ مال ءُ مڈی زیان بوان اتنت۔ ءُ گس ءُ لوگ ءُ اسکول۔ مسیت ءُ دپتر ءُ ٹیلی گراف تار ءُ سڑکاں نُکسان رسگ ءَ اَت۔ کہ سرکار ءَ پرواہ نہ اَت۔ کہ پہ سرکار یک مردے ءِ مرگ ءُ مرگ ءُ زیان بوگ ءُ بیرانی ءَ پد آئی جاہ ءَ دگہ کسے گپت ءُ اے ھورکیں جاہ پُھر بوت۔ بلے دومی نیمگ ءَ تمن ءُ قبیلہ ءِ مردمانی زیانی یک نا پُھر بئوکیں ھبرے اَت۔ ءُ سیمی قبیلہ ءُ تمنی مردمانی دست ءَ کْوھنگیں تپنگے اَت۔ وھدیکہ وفاق ءِ پئوج ءُ لشکر دنیا ءِ جدید ءُ نوکیں سلاھ ءُ ازباباں گوں سنج اتنت۔ کہ گوں ایشی چے مقابلہ۔
 بلے وتی ھمے زانت ءُ زانشت ءُ سرپدی ءَ ابید بامن اے جنگ ءِ تہ ءَ ھوار اَت۔ ءُ اچ ایشی جتانہ اَت۔ آنکہ آ اے جنگ ءَ نہ لوٹ اِت۔
 ءُ وتی زند ءِ ھمے تضاد ءِ سر ءَ بامن وت گُڑاِتگ اَت۔ ءُ وت ھیران اَت۔ کہ وتی درائیں نالوٹگ ءَ ابید آ ایشی بہرے اَت۔ چشکہ آئرا ایشی بہرے بوگی نہ اَت۔ پرچا کہ آ زانت کہ اے جنگ پہ آیاں یک ڈیوا ءُ یک چوآب ءُ کسانیں آچے اَت۔ یک تھریشاسے اَت۔ وھدیکہ سرکار ایش یک روچ ءِ دیم ءَ ڈیوا ءُ کندیل ءِ رژنائی کُجا گندگ ءُ زانگ بوت۔ کہ گُڈّ سر ءَ اے کوھستگ ءِ تہ ءَ یک یک ءَ آیان مرگی اَت۔ ءُ ساہ دیگی اَت۔ ءُ فنا بوگی اَت۔ وھدیکہ سرکار ءِ دراھیں راہ یلہ اتنت۔ ءُ سرکار ءَ ھچ چیزے المی نہ اَت۔ کہ آ چو گْوشوکانی ھبر ءَ چہ نیام سر ءَ ھم راہ جوڑ کُرت۔ بلے تمنی ءُ قبیلہ ءِ لشکر ءِ راہ گْونڈ اَت۔ کہ اگاں آیاں یک شپے ءِ نکان مہ رستیں تو آ چہ تھن ءُ گژن ءَ مرت انت۔ بلے شکریہ ھمے پہوالیں زند ءِ ھاتر ءَ کہ تنے وھدی آیانی چہ ھمے شپانک ءُ یک بگ جت ءُ لڈ ءُ بارکنوکیں مردماں چیزے دست کپت۔ نیکہ آیانی روچ بیگہ اتنت۔
 ءُ پدا لشکر پہ اے آریپیں کوھاں کہ ایشی گٹ ءُ گرانی تہ ءَ یک رندی اگاں کسے پُترتیں گُڑا پدا پہ روچ ءِ چارگ ءَ زہیروار بوتیں۔
 بلے اے دراہ تاں کُجا۔
 پمیشا بامن پہک سوگہ اَت۔ کہ اے جنگ ءَ نوں تماسر بوگی اَت۔ ءُ اے جنگ بندی ءَ نوں دیم ءَ روگی اَت۔ ءُ یک راہ ءُ کشکے درآیگی اَت۔
 اد ءَ بُرز ءَ گوں خان صاحب ءَ گوں وفاق ءِ مردماں چے گپ ءُ ھال بوان اَت۔ کسے نہ زانت بلے پہ شازادگ سلمان ءُ ملا حسن خیرخواہ ءِ گپّاں پد بامن زانت کہ گُڈّ سر ءَ ھمیش بوگی اَت۔ بلے تنے وھدی چہ خان صاحب ءِ نیمگ ءَ دگہ کلوہ ءُ کلوہ رسانی گندگ ءَ آیان نہ اَت۔
 ءُ بامن وتی دل ءَ بازیں گپّاں گوں کس ءَ نہ کُرت۔ بلکنا آیانی سر ءَ یکتنا ءُ تانا پکر جنان بوت۔ یا کہ گوں پشکن ءَ ھبر ءُ ھالی بوت۔ کہ مروچی باندا آ بیرم۔ اُستمان ءِ شائر ءِ کتاب شپ گروک ءَ وانگ ءَ اَت۔ ءُ چہ کلات ءَ یک سنگتے ءَ اے کتاب پہ پُشکن ءَ را داتگ اَت۔ کہ وتی ھمے راہ داتگیں نِمدی ءِ تہ ءَ آئی سنگت ایش ھم ذکر کُرتگ اَت۔ کہ شپ گروک ءَ سرکار ءَ پابندی جتگ اَت۔ ءُ ھمے پابندیں لبزانک ءُ شاعری پُشکن ءَ گیش متاثر کُرتگ اَت۔ کہ آ ایشرا بوان اِیت۔ ءُ آ آئی بازیں شیراں گوں بامن ءَ ونت۔ بلے بامن ول ڈیورانٹ ءِ نوک چاپ بوتگیں کتاب دودمان ءِ راجدپتر ءِ کتاب ءَ وانان اَت۔ ءُ ایشرا چہ کراچی ءَ یوسف نسکندی پرائی دیم داتگ اَت۔
 ءُ پشکن وت ھم وتی شاعری ءُ لچہ ءُ گالاں یک جاہ کنان اَت۔ کہ آ ایشرا کوہ ءِ شاعری ءِ نام دَیگ لوٹ اِت۔
 پمیشا بامن کیمپ ءَ چہ در کپت۔ ءُ کوھانی تچکی ءَ رادگ بوت۔ ءُ اد ءَ روچ ءِ دارگ ءَ کنان بوت۔ کہ ایشرا آ وتی بنی آدم ءِ راجدپتر ءِ سر ءَ مراقبہ ءِ نام داتگ اَت۔ چی ءَ کہ راجدپتر بامن ءِ دلپسندیں موضوع اَت۔ ءُ آ راجدپتر ءِ ھوالگ ءَ ھدا۔ بنی آدم ءِ ارواھ۔ مذہب ءُ دنیا ءِ معنا ءَ زانگ لوٹ اِت۔ کہ آئی ھیال ءَ دنیا ءُ دومان ءِ راجدپتر ءِ بندات چہ دہ ھزار سالاں گیش نہ اَت۔ ءُ دونیم ھزار سال بگر تانکہ پنچ سالاں کہ ایش راجدپتر ءِ نوشت ءُ خوان ءِ راجدپتر ءِ اسل ءَ درائیں ھیالانی بُن ءُ چمگ ھمے کُلی ئیں سرگْوست اَت۔ کہ بنی آدم ایشرا پہ وت سر ءِ سرجگ کُرتگ اَت۔ ءُ چیزانی بارو ءَ گپ جنان اَت۔ چشکہ چہ دہ ھزار سالاں ساری راستی ھیال ءُ پکر ھمے ڈول ءَ ساری ءُ موجود اتنت۔
 آ چہ کیمپ ءَ باز دوردر کپتگ اَت۔ ءُ یک ھنچشیں کشک ءُ راھے ءِ سر ءَ نندوک اَت۔ کہ اچ اوداں یک کاروان ءُ کافلہ یے چہ کلات۔ سوراب ءُ خضدار ءَ لڈ ءُ بارکنان دیم پہ سندھ ءَ رادگ اَت۔ کہ اے کافلہ زمستان ءَ چو مَدگ ءُ مورینکاں رد ءُ کتار بندان ءُ روان گوں وتی مال ءُ اولاکاں پہ چراگجاھاں سندھ ءُ پنجاب ءِ ڈیھ ءَ درشُت انت۔ ءُ گرماگ ءَ یک وارے پدا چو مدگ ءُ مورینکاں شنگ ءُ کتار دیم پہ وتی ڈیھ ءَ آیان بوت انت۔ راہ ءِ تہ ءَ مرت انت۔ ناجوڑ بوت انت۔ نادراہ بوت انت۔ بلے وتی زندگ بوگ ءِ جُہد ءِ تہ ءَ بہر زُرت انت۔ کہ ھمیش آیانی زند اَت۔ ھوار ءُ زار۔ دربہ در۔ بے جاہ۔
 مروچیگیں کاروان ءُ کافلہ یک ھنچشیں زوھدے درا بوت۔ کہ چہ کوھستگ ءِ جہالگ ءَ بگر تانکہ ایشی بُرزگ ءَ ھر۔ گوک۔ پِس ءُ بُز ءُ مال ءُ اولاک شِنک روان اتنت۔ ءُ بامن یک مزنگیں سنگے ءَ نندوک ایشاں چاران اَت۔
 پیریں جنین آدم ءُ پیریں مرد ھرانی سر ءَ سوار اتنت۔ کہ اد ءَ گسی مرگ ءُ ایدگہ ٹانٹ گڑو بندوک اتنت۔ ورنائیں جنین آدمانی سرین بندوک ءُ مود ڈنگر درا بوت انت۔ مرد گوں وتی دراجیں کوٹ ءُ گرمیں لیوس ءَ ھر ءُ پِس ءُ وتی جنین آدماں چشکہ ھے کنان روان اتنت۔ ءُ گوں کاروان ءُ کافلہ ءَ گونیں ماشی رنگیں ءُ گرک دروشمیں کچک چل کنان۔ مزنیں سنگ یا کہ راہ ءِ پوچی ءَ دیستاں گُڑا وتی پادگے بُرز کُرتگ۔ ءُ پدا مِس یے کُرت۔ ءُ رادگ بوت۔ یا کونڈ ءُ کنڈاں گوں وتی دراجیں چو لوڑی ءِ سرنگ ءِ پیم ءَ شوخان چیزاں بوکشان بوت۔ یا ھنچش یک نادرائیں دژمن ءِ پُشت ءَ وکان بوت۔ کہ آیانی وکّگ ءِ توار کوہ ءِ تہ پُرشت۔ یا کہ کس مردے ءِ ھکل ءِ توار گوشانی تہ ءَ اھت کہ آ وتی پُشت ءَ پد منتگیں پولنگی ءُ ھازگی ئیں ٹیبریں چکاں توار پر جت کہ گوں کافلہ ءُ کاروان ءَ یکجاہ بہ بنت۔
 بامن چہ روچ ءِ ٹک ءَ اے ندارگ چاران اَت۔ کہ نوں چاست ءِ پاس کہ روچ چہ سیاھیں کوھانی شکاں شر بُرز اھتگ اَت۔ گُڑا تنے وھدی اے کافلہ چُران اَت۔ ھنچش چشکہ زگوکیں آپ ءِ چمگ زگان بہ بیت۔ ءُ ھچ ھلاس مہ بیت۔
 پدا ھر ءِ سر ءَ یک جنکے نشتگ اَت۔ کہ آئی دیم بوک اَت۔ ءُ آ وتی پاداں کریتگ اَت۔ تانکہ درا مہ بنت۔ ھر ءِ پُشت ءَ یک ٹیبریں بچکے ھر ءَ ھے کنان اَت۔ تانکہ ھر مہ اوشت اِیت۔ جنک ءِ پونز ءَ کنری یے اَت۔ ءُ آئی چم ھمار اتنت۔ ءُ لُنٹ چو کاگد ءَ تنک اتنت۔ وھدے آ بُرزگ ءَ مزنیں سنگ ءِ سر ءَ بامن ءَ اوشتوک دیست گُڑا دمانی تہ ءَ وتی گشان ءَ دیم ءَ پر دات ءُ وت ءَ را بوک کُرت۔ تانکہ سنگ ءِ سر ءَ نندوکیں یک دگہ بیگانگیں مردے آئی دیم ءَ مہ گنداِیت۔
 بلے بامن ءَ نہ زان آں پرچے اچ اے ماہ لقا ءِ چارگ ءَ پد سفت ءِ ھیال اھت۔ کہ چہ بازیں روچاں گیش آ سفت ءِ عکس ءَ وتی جنگ بندی ءِ ھیالانی تہ ءَ بلکنا چہ دل ءَ بُرتگ اَت۔ یا کہ نہ بُرتگ اَت۔ چی ءَ کہ آ ھر چیز ءِ ھیال ءَ چہ دل ءَ بُرت بلے سفت ءِ ھیال ءَ آ کدی نہ شموشت۔ نیکہ اے ھیال اچ آئی دل ءَ شُت۔ ءُ نیکہ ایش شموشوکیں ھیالے اَت۔ کہ کوہ ءُ کوھستگ ءِ سکیں زند ءِ تہ ءَ ایوک ءَ سفت ءِ ھماریں چمانی یات آئرا وش داشت کہ اگاں سفت ءِ یات مہ بوتین انت۔ گُڑا اے کوہ آئی دراج ءُ پراھی ءُ کشادگی ءُ آئرا جات ءُ ایر بُرت۔ ءُ مُدامی چہ گلزمین ءَ زیان کُرت۔ بلے سفت ءِ ھیال ءَ ایوک ءَ آئرا زندگ داشتگ اَت۔ کہ آ وتی کیتو ءَ لہتے عکس سفت ءِ ایر کُرتگ اَت۔ کہ وتی مونجائیں روچاں آ اے عکس ءُ تسویراں چاران بوت۔ ءُ ھمے عکسانی چارگ ءِ تہ ءَ آ وتی دل ءَ وش کُرت۔
 بزاں سفت ءِ یات اچ آئی دل ءَ دور بئوکیں یات نہ اتنت۔ بلے گْوستگیں روچانی مشکولی ءِ سبب ءَ بلکنا سفت ءِ یات کمکیں پشت ءَ شُتگ اَت۔ یا کہ آ زند ءِ ھمروچیگیں سکی سوریانی تہ ءَ پہ لہتیں ساھتاں سفت ءِ یاتاں مہتل داشتگ اَت۔ بلے نوں اے پیشیگیں کلات گیرانی گڈوکیں موڑی کہ پہ سندھ ءُ ھند ءَ رادگ اَت۔ گُڑا اد ءَ آ یک وارے پدا سفت ءِ دروشم ءَ۔ چٹ سفت ءِ پیم ءَ ھما ماہ لقا ءَ یک چمے چار اِتگ اَت۔ ءُ پدا وت ءَ را بوک کُرتگ اَت۔ ءُ بامن ءِ اوشتوکیں آپانی تہ ءَ یک توپانے پاد اھتگ اَت۔ چشکہ اے توپان ھر چیز ءَ بنگْوج کنان اچ آئی سر ءَ گْوزان اَت۔ کہ اے توپان ءِ تہ ءَ ھچ چیزے نہ منت۔ ءُ آ لوٹا اِت۔ کہ اے توپان ءِ تہ ءَ ھچ چیزے مہ مان اِیت۔ تانکہ آ ھمے توپان ءِ تہ ءَ زیان بہ بیت۔
 جنک ءِ پُشت۔ ٹیبریں بچک کہ جنک ءِ براس درا بوت۔ ھر ءَ ھے کنان اَت۔ بلے ھر کوہ ءِ زیلگ ءُ نجکان ءُ دم بران کرار کرار روانا اَت۔ ءُ مالقا دراھیں پیکر ھر ءِ سر ءَ دیمی پدی باز نرمی ءُ کراری ءَ گوں گْوانز وران اَت۔ چشکہ ھر اوشتوک بہ بیت۔ ءُ ایوک ءَ جنک ءِ بدن ءِ اولی کپ سُران بہ بیت۔ ءُ ایدگہ بہر ھشک بہ بیت۔ کاروان کمکیں دیمی شُتگ اَت۔ ءُ اے جنک ءُ آئی ٹیبریں ھر چشکہ پُشت ءَ پشت کپتگ اَت۔
 ءُ پدا ھر تکہ سر ءَ لک کپان چٹ اوشتاتگ اَت۔ چشکہ نوں آئرا دیمی روگی نہ اَت۔ چشکہ اے تکہ ءُ زیلگ ءُ زینٹگ پہ آئی نپس کشیں ساھتے اَت۔ ءُ چشکہ آئرا ھموداں اوشتگی اَت۔
 چہ پُشت ءَ ٹیبریں بچک ھر ءَ را یک ءُ دو لٹ جت بلے ھر ءَ وت ءَ نہ سُرینت ءُ وتی بوز ءُ سُنٹ ءَ جہل کنان۔ سر ءَ سرینان بوت۔ چشکہ بگْوش اِیت۔ کہ آئرا دیمی روگ ءِ وس ءُ واک نہ اَت۔
 بامن ھر۔ بچک ءُ جنک ءَ چاران بوت۔ چشکہ آ سفت ءَ چاران بوت۔ چشکہ سفت بلکنا لڈ ءُ بار کنان دیم پہ سندھ ءَ روگ ءَ اَت۔ آئرا باور نہ اَت۔ سفت گریبیں پسے ءِ جنکے نہ اَت۔ بلکنا خان ءِ شاغاسی یعنے خان ءِ لشکر ءُ پوج ءِ یک مزنیں افسرے اَت۔ ءُ آ کدی لڈ ءُ بار نہ کُرت۔
 اگاں اے جنک سفت نہ اَت۔ گُڑا کئے اَت۔ بامن پکر جنان بوت۔ ءُ ھما نیمگ ءَ چاران بوت۔
 پدا ناگت ءَ یک گْومبگے ءِ توارے آئی گوشانی تہ ءَ اھت۔ ءُ گوں ھمے ناگتیں گْومبگ ءِ توار ءَ بامن ءَ ھنچش تور اِت۔ چشکہ کسے گوں کوھانی تہ ءَ شیشگاں ڈیک بوارت۔ چشکہ اے کوہ شیشگ ءِ کوہ بہ بنت کہ کسے اے شیشگاں پروشتگ۔
 آئی گوش کرّ بوت انت۔
 ءُ پدا آ وتی گوش ءُ ھوش ءَ برجاہ داران دیست کہ یک بمبگواریں بالی گرابے چٹ آئی ءُ کاروان ءِ سر ءَ چہ گْوستگ اَت۔ ءُ آ زمان ءِ جہلانکیانی تہ ءَ زیان بوتگ اَت۔ بلے چہ شنگیں کاروان ءَ یک دھنز ءُ دھوتے پاد اھتگ اَت۔ ءُ دراھیں ڈگار چہ زمین جمب ءَ جسکتگ اَت۔ ءُ ھر نیمگ ءَ کاروان ءِ تہ ءَ یک پروشے مان اھتگ اَت۔ کہ کس نہ زانت کہ اے چون بوتگ اَت۔ ءُ پرچے بوتگ اَت۔
 آ تنے وھدی ھمے ھیالانی تہ ءَ سر ءُ چیر اَت۔ کہ یک وارے پدا بمبگواریں بالی گراب کہ چٹ اچ آئی سر ءَ بال کنان گْوستگ اَت۔ ءُ یک وارے پدا آئرا شیشگانی پروشگ ءِ ءُ پدا یک مزنیں گْومبگے ءِ توارے اِشکُرتگ۔ چشکہ ڈگاردو کپ بہ بیت۔ چشکہ زمین جمبے بہ بیت۔ بالی گراب کاروان ءِ سر ءَ یک ءُ دو۔ سے چار۔ پچ ءُ شش بمب بلکنا دوردیان زمین ءُ آزمان ءِ جہلگ ءُ گْوزند ءِ چشکھ ءِ تہ ءَ زیان بوتگ اَت۔ بلے پُشت ءَ یک برباتی یے پاد اھتگ اَت۔
 جنک۔ ٹیبریں بچک۔ ءُ ھر زیان بوتگ اَت۔
 بامن نزانتگ اَت۔ کہ آ وت چون رکھتگ اَت۔ بلے گوں کاروان ءَ ھور بازیں مردم مال بیران بوتگ اَت۔ ءُ ہر نیمگ ءَ مرگ ءُ مرگ ءِ چاپ گندگ ءَ آیان بوتگ اَت۔ کہ بامن ءَ باور نہ بوتگ اَت۔ کہ کدی چش ھم بوت کنت۔
 بلکنا بالی گراب ءَ شکّ بوتگ اَت۔ کہ ایش جنگی ئیں مردمانی کاروانے اَت۔ بامن ھیال کنان بوت۔ ھر۔ جنک۔ ٹیبریں بچک۔ ءَ شوھاز کنان بوت۔
 بلے آ ھر سئے چہ کوہ ءَ جہل ریڑھ کنان مرتگ اتنت۔ کہ جہل جنک ءِ دروشم پیداک۔ چشکہ سفت مروچی مرتگ اَت۔ ٹیبریں بچک ءِ لاش کپتگ اَت۔ ھردرا بوگ ءَ نہ اَت۔ کہ نہ زان آں کُجا سر اِتگ اَت۔ بامن لک کپان ٹپیاں شوھاز کنان بوت۔
 ءُ پدا چہ کوہ ءِ پہوالیں مردماں ٹولی آیان بوت انت۔ ءُ آ ٹپی ءُ مروکیں اولاک۔ مردم۔ پیر ءُ ورنایاں درگیجان بوت انت۔
 ءُ بازیں ندارگ ھنچش اتنت۔ چارگ نہ بوت انت۔ ءُ بامن چشیں ندارگاں چارگ نہ لوٹ اِت۔ پرچا کہ ھر جنگ گوں وت بربادی کار اِیت۔ چہ جائیکہ اے جنگ اچ اِداں بیت۔ کہ اچ اوداں۔ دنیا ءَ جنگ ءُ برباتی بکار نہ اَت۔ امن ءُ ایمنی بکار اَت۔ بلے ایمنی چون برجاہ دارگ بوت۔ چے پہ المیں ایمنی ءَ جنگ المیں بہرے اتنت۔ امن ءُ جنگ۔ جنگ ءُ امن۔ بامن پکر جنان بوت۔ مئے جنگ بندی کُجا شُت۔ سفت ءِ دستگہار ءَ کئے کُشت۔
 ءُ پدا چہ سردار ءِ کیمپ ءَ سرمچار اھت انت۔ ٹپی ءُ مروکاں چست کُرت انت۔ آپ داتنت۔ ءُ دارو درمان کُرت انت۔
 بامن ھما شپ چہ وتی چماں سفت ءِ دستگہار ءِ مرگ ءَ چہ دل ءَ نہ بُرت۔ ھر۔ ٹیبریں بچک۔ ءُ جنک۔ آئی سرگردان اَت۔ ءُ آ نہ زانت کہ مردم وتی جند ءِ برباتی ءِ سر ءَ پرچے وش بوت۔
 دومی روچ ءَ سرپراز زہری سردار ءِ کیمپ ءَ اھت ءُ پیسلہ ھمیش بوت۔ کہ کاروان ءِ سر ءَ بمبگواری ءِ بدل ءَ گرگی انت۔
 بامن ءَ یات اَت۔ کہ چہ جنگ بندی ءَ ساری آیانی پیسلہ ھمیش بوتگ اَت۔ کہ آ مولہ تھسیل ءِ سر ءَ یلگار ءُ اُرش کن انت۔ بلے آ جنگ بندی ءِ سبب ءَ وت ءَ را داشتگ اَت۔ بلے نوں کہ دومی دمَگ ءَ جنگ بندی ءَ پروشتگ اَت۔ گُڑا ایش الم اَت۔ کہ آ وتی بدل ءَ بہ گر انت۔ چی ءَ کہ دنیا ءِ دراھیں جنگانی۔ چہ جائیکہ مروچیگیں جنگ بوتین انت۔ یا کہ گْوستگیں جنگ۔ یک قبیلہ داری زانت ءُ زانشت ءِ سر ءَ کنگ بوت انت۔ ءُ اے قبیلہ داری ءُ قبائلی زانت ءُ زانشت ھمیش اَت۔ کہ بدل ءِ بدل۔ بیر۔ نوں کہ دومی نیمگ ءَ جنگ پرشتگ اَت۔ ءُ کاروان ءِ سر ءَ شک ءِ بنیاتاں بمبگواری کُرتگ اَت۔ گُڑا سرمچاراں وتی اے جنگ ءَ برجاہ دارگی اَت۔ ءُ وتی بدل ءَ گرگی اَت۔
 بامن ھیران اَت۔ کہ بنی آدم چشکہ وتی دراھیں ردوم ءُ دیمروئی ءَ ابید وتی بیرگیری ءُ بدل ءِ تہ ءَ ھما عہدی مردمانی پیم ءَ اَت۔ وھدے آ کوہ ءُ جنگلانی تہ ءَ سراپ کنان ءُ گردان چہ وتی بدل ءِ لہڑگاں پُھر اَت۔ ءُ اے بدل تاں مروچیگیں روچ ءَ ساڑی ءُ سلامت اَت۔ کہ نوکیں دنیا ءِ اے دراھیں جنگ چشکہ ھما عہدی دورانی لہڑگ ءُ جوش اتنت۔ کہ تنے وھدی وت ءَ را پیداور کنان اَت۔ کہ مروچیگیں دور ایشاں اقتساد۔ مال ءُ مڈی۔ ءُ زر ءُ دولت ءِ جنگ زانت۔ بلے ھست اَت۔ ایش ھم کْوھنگیں عہدی مارشت۔ یعنے بدل۔
 ءُ بامن ھیال کنان بوت۔ کہ چے بنی آدم اے دنیا ءِ زرّ ءُ دولت ءُ مال ءُ مڈی ءَ بہ یک دومی ءِ سر ءَ انساف ءِ سر ءَ بہر ءُ بانک نہ کُرت۔ چے تنے وھدی چہ وتی انسانی گری ءَ چہ کپتگ اَت۔ چے آ انسان بوگ نہ لوٹ اِت۔ چے آ تنے وھدی کست ءُ کینگ۔ نفرت ءُ بدی قوتانی دستاں ھورت ءُ ھام بوگ لوٹ اِت۔ چے اے دنیا پمیشا جوڑ بوتگ اَت۔ کہ مردم مُدام غسہ ءُ زہرگ ءُ جوش ءِ تہ ءَ بہ بیت۔ ءُ ایدگراں انسان ھیال مہ کنت۔ ایدگراں ڈگار ءِ کرم ءُ مورینک ھیال بہ کنت۔ وتی رسم ءُ دوداں شر بگْوش اِیت۔ ءُ ایدگراں غلام جوڑ بہ کنت۔ چے ھمے زندآئی کسمت نہ انت۔
 سردار ھما شپ مولہ ءُ ایدگہ جاھاں اُرش ءِ اجازت دات۔
 ءُ سرپراز زہری چشکہ چہ ھدا ءَ بلوٹ اِیت۔ دمانی تہ ءَ تیار بوت۔ ءُ پہ وتی کیمپ ءَ رادگ بوت۔ بلے چہ روگ ءَ ساری آ بامنؔ ءَ چاران گوں سردار نوروز خان ءَ دلگوش بوت۔
 سردار۔ من بامن ءَ وتی ھمراہ کنگ لوٹ آں۔
 ءُ سردار بامن ءِ نیمگ ءَ چاران گْوشت۔
 سرپراز ترا برگ لوٹ اِیت۔ تانکہ تو اے اُرش ءُ یلگارانی بہر بہ بو۔
 بامن منکر بوت نہ کُرت۔ آ سردار ءِ نیمگ ءَ چار اِت۔ ءُ پدا وتی دل ءَ چار اِت۔ ءُ پدا بٹے خان آئی کوپگاں دست جنان گْوشت۔
 دل ءَ مزن کن۔ اگاں مُرت ایں۔ گُڑا یکجا مرایں۔
 ءُ پدا سرپراز ءُ بامنؔ گوں بٹے خان ءُ مستی خان ءَ رادگ بوت انت۔
 ءُ سردار ءِ کیمپ ءِ ایدگہ سرمچارانی نیام ءَ چپ چپی یے مان اھت چشکہ سردار نوروز خان گون کوھان یکجاہ ءُ ھوار مراقبہ ءِ تہ ءَ بروت۔
دومی سُہب ءِ گْوربام ءَ سرپراز خان زہری ءِ کیمپ ءِ ھپت ھشت یلیں ورناکوھانی تہ ءَ پند ءُ مزل جنان وت ءَ را مولہ ءِ شار ءُ آباتی خرزان ءَ رسینت۔
 کئور ءِ کشک ءَ تھسیل سے چارکی ئیں کوٹیانی بندوکیں بان اوشتوک اَت۔ کہ اود ءَ نائب تھسیل دار گوں لہتیں لیویز سپاھیاں سرکار ءِ بیرک ءَ رکھینگ ءَ اتنت۔
 لیویز ءِ سپاھیاں چشکہ سرمچارانی بٗو گور بہ لگ اِیت۔ آ تھسیل ءِ کوٹ ءُ کلات ءِ ایدم آ دیم لہتیں مردمانی ھرکت ءَ دیست۔ کہ آ ڈہل ڈہل کنان تھسیل ءِ بان ءِ نیمگ ءَ چہ سے نیمگ ءَ آیان اتنت۔ وھدے چہارمی دمگ ءَ ھرزان ءِ میتگ ءُ مردمانی لہتے بان اتنت۔ کہ آیانی اولاک ءُ مال بندوک اتنت۔ ءُ بُرز ءَ آریپیں کوہ اتنت۔ کہ خرزان ءِ میتگ ءُ تھسیل ھمے کوھانی درنیام ءَ یک دراجیں زمین ءِ ٹکرے ءَ آباد اَت۔ کہ آئی راستیں دست ءَ مولہ کور تچان اَت۔ کہ آئی تہ ءَ سال متی آپ زگان بوت۔ کہ اد ءَ گرماگ ءُ زمستان ءَ مردم مائی ءِ شکارکُرت انت۔
 بامن گوں بٹے خان یک پوچی ءِ پُشت ءَ وت ءَ را چیر داتگ اَت۔ کہ اچ اود ءَ آ تھسیل ءِ کلات ءِ ٹُل ءُ بُرج ءَ لیوز ءِ گاٹ ءُ ساھگ ءَ چاران اتنت۔ کہ نوں دمے ءَ پد روچ درآیگی اَت۔ بلے تنے وھدے ھر چیز واب اَت۔
 بہ جن۔ بٹے خان بامن ءَ ھکّل اِت۔
 کئے را۔ بامن تُسان ءُ وتی دم ءَ راست کنان چہ وتی سنگت بٹے خان ءَ جست کنان بوت۔ کہ چہ یک مزلی ءَ ڈہل ڈہل کنان اَت۔ آ تھسیل ءِ جاندمی ءُ روکپتی نیمگ ءَ مولی ءِ کئور ءِ کنک ءَ بوچانی تہ ءَ سر کپان اد ءَ یک بوچی ءِ پُشت ءَ وت ءَ را سر کٗرتگ اَت۔ کہ آئی دراھیں بدن اے سارتیں زمستان ءِ تہ ءَ ھید کُرتگ اَت۔ کہ وتی سنگت بامن ءَ ھکلگ ءَ پد آ روٹکی نیمگ ءَ تھسیل ءِ ٹُل ءَ چاران بوت۔ کہ اُداں چہ ٹُل ءِ کڑکاں لیویز والا آیان چاران اَت۔
 تھسیل ءِ ٹُل ءُ بامن ءُ بٹے ءِ درنیام ءَ پاسلگ چہ سی چِل گاماں گیش نہ بوت۔ چشکہ آ چٹ تھسیل ءِ بُن ءَ اھتگ اَت۔
 فائر بہ کن۔ بٹے آئرا وتی سروشک ءِ تہ ءَ گْونڈوک جنان گْوشت۔ ءُ بامن پُھس پُھس کنان گْوشت۔
 بلے من ءَ اد ءَ کس نظر آیگ ءَ نہ انت۔
 ءُ بٹے خان وتی لُنٹاں گٹ گران گْوشت۔
 تو ھمے سے چار کڑک کہ ترا نظر آیگ ءَ انت۔ بمیشاں تپنگ کاری بہ کن۔
 بلے بٹے وت ءَ را راست کنان بوچ ءِ ھشکیں داراں پہ وتی چپیں دست ءَ دور کنان چشکہ پہ بامن ءِ تپنگ ءَ راہ ساف بہ کنت۔ وتی راستیں دست ءَ تپنگ ءَ راست کُرت۔ کہ نوں بامن ءِ شست ھم ساف بوتگ اَت۔ ءُ آ ھر دوہ یکجاہ فائر کنان بوت انت۔
 چہ تھسیل ءِ بان ءِ نیمگ ءَ دھنز ءُ دھوتے پاد اھتگ ءُ تیرانی توار کوہ ءِ تہ ءَ پْرشت۔
 بٹے خان بگیر چہ دارگ ءَ سے چار پنچ۔ شش ھپت ءُ ھشت فائر کنان بوت۔ ءُ تیرانی توار چون چون کنان گوشانی تہ ءَ آیان بوت۔ ءُ پدا کوہ ءِ تہ ءَ ڈیک وران چشکہ اے توار پد ءُ پد آیانی گوشانی تہ ءَ آیان بوت انت۔
 بامن وتی تپنگ ءِ بُلٹ ءَ سے چار دگہ وار جنان تپنگ کاری کنان بوت۔ ءُ نوں تھسیل ءِ ٹُل تیرانی دپ ءَ اَت۔ ءُ اد ءَ دھنزے پاد اھتگ اَت۔
 پدا چہ روٹکی نیمگ ءَ تپنگکاری ءِ توار بوت۔ کہ آ ٹُل ءَ چہ روٹکی نیمگ ءَ گیڑھ کُرتگ اَت۔ کہ نوں چہ روچ ءِ درآیگ ءَ بلکنا ھما دمَگ گیشتر سرمچارانی چمانی دیم ءَ اَت۔ بٹی ءُ بامن وتی تپنگکاری کمکیں داشت چی ءَ کہ روٹکی نیمگ ءَ یک کرار ءَ کسے تپنگ کاری کنان اَت۔
 زان ئے۔ اے مستی خان انت۔ بٹے خان بامن ءَ گْوشان بوت۔ ءُ بامن جست کُرت۔ تو چون زان ئے۔ کہ اے توپچی کئے انت۔
 من زان آں۔ بٹے خان وتی سر ءَ جہل کنان گْوشت۔ من زان آں کہ اے سیہ جگر ءُ یلیں مرد مستی خان انت۔ کہ جنگ ءِ پڑ ءَ چو مزا ءَ گر گش اِیت۔ ءُ چو پلنگ ءَ دور کنت۔ بچار آئی تپنگکاری ءَ لیویز ءِ تپنگ کاری ءَ سارت کُرتگ۔ کہ نوں لیویز ءِ تپنگکاری ءِ توار آیگ ءَ نہ انت۔ گوش دار۔ بلے وتی سر ءَ جہل بہ کن۔
 پدا چہ جاندمی کشک ءَ تپنگ ءِ توار اھتگ۔ ایش کئے انت۔ بامن جست کُرت۔ ءُ بٹے خان پسو دات۔
 ایش بہاول خان انت۔ آ مروچی دل ءَ سارت کنت۔ تو بچار۔ ءُ پدا فائر اوشتات۔
 لیویز ءِ نیمگ ءَ چہ ھم تپنگکاری نوں گوں روچ ءِ درآیگ ءَ اوشتاتگ اَت۔
 آ چپ بوت انت۔ بلے آیانی گوشانی تہ ءَ تپنگانی توار چشکہ پرشتگ اَت۔
 مارا اچ اداں سرگی نہ انت۔ بٹے خان گْوشان بوت۔
 ءُ آ وتی سراں جہل کُرت۔ اچ ٹک ءُ توارے گْوشان نہ اھت۔ بگیر چہ قارون ءِ خزانگ ءِ توار ءَ۔ بامن ھیال کُرت۔
 پدا چہ آیانی پُشت ءَ چہ روکپتی نیمگ ءَ کئور ءِ نیمگ ءَ چہ کسی ءِ تُسگ ءِ توار اھت۔ تو ھر دو پُشت ءَ چار اِتاں۔ سرپراز خان کماندان پیداک اَت۔ ءُ آ وت ءَ را ڈہل ڈہل کنان بہ بٹے خان ءُ بامن ءِ کنک ءَ سر کٗرتگ اَت۔
 شُما چون اِت۔
 مان زندگ اوں۔ بٹے خان وتی سر ءَ جہل کنان پسو داتگ اَت۔
 ءُ سرپراز خان ءِ دیم پلکی ءُ گرزی اَت۔ ءُ پُچ لچی ءُ تر اتنت۔ چشکہ آ چہ مولہ کور ءِ اوشتوکیں آپ ءَ آ دیم بوتگ اَت۔
 نوں شُما فائر مہ کن اِت۔ من روآں تھسیل ءِ بان ءِ تہ ءَ چارآں۔
 بلے ایش پُھر ھطر انت۔ تو چون روئے۔ بٹے چہ کماندان ءَ جست کُرتگ اَت۔ ءُ سرپرازبشکھندگ بشکھندگ پسو داتگ اَت۔
 منی ھیال ءَ چہ مستی خان ءِ تپنگکاری ءَ پد کس چشیں بچے نہ انت۔ کہ چہ وتی ماس ءِ لاپ ءَ پیدا بہ بیت۔ ءُ چہ مستی ءِ تیراں زندگ بمان اِیت۔
 کماندان سرپراز ءِ گپ ءُ تران ءِ تہ ءَ یک سکھت ءُ یکینے مان اِت۔ ءُ ھمے ھبر ءِ تہ ءَ اتنت۔ کہ چہ تھسیل ءِ بان ءَ یک فائرے بوت۔ ءُ کس نہ زانت کہ اے فائر ناگت ءَ چہ کُجا اھتگ۔ چہ تھسیل ءِ ٹُل ءُ بُرج ءَ۔ یا کہ چہ بوچاں۔ بٹے خان ءُ سرپراز انگر آنگر چاران اتنت۔ کہ ناگت ءَ آیانی چم بہ بامن ءَ کپت انت۔ کہ آئی پنچ تیری رائفل اچ آئی دست ءَ یلہ بوتگ اَت۔ ءُ وت بامن ءِ دست ھم یلہ بوان اتنت۔ ءُ آ وتی لُنٹاں گٹ گران وت ءَ را تچک کنان اَت۔ چشکہ آ یک مزنیں درد ءُ تکلیف ءِ تہ ءَ بہ بیت۔
 منی ھیال ءَ آئرا تیرے گور وارتگ۔ بٹے خان اشتاپی اشتاپی بامن ءَ وتی بگل ءَ گپت ءُ آئی ٹپ ءَ چاران بوت۔
 ءُ بٹے خان ءِ ھبر ءِ سر ءَ کماندان سرپراز وت ءَ را راست کُرت۔ ءُ بامن ءِ بدن ءَ چاران بوت۔
 اد ءَ بچار آئی چپیں دست ءِ آخر ءِ ھڈّ ءَ تیر لگ اِتگ۔
 چہ بامن ءِ چیں کوپگ ءَ ھون رِچان اَت۔
 کماندان سرپرازاشتاپی وتی سرین ءِ چادر ءَ پچ کُرت۔ ءُ بامن ءِ کوپگ ءَ بست ءُ بامن ءَ تچک کُرت۔ کہ آ چہ درد ءَ وتی لُنٹاں گٹ گرگ ءَ اَت۔
 شکر انت۔ ھدائی۔ ایشی چٹوکی ٹپے۔ گوشت ءِ تہ ءَ تیر لگ اِتگ ءُ درشتگ۔ ءُ گوشت ءَ بُرِتگ۔ اے ھون تچان انت۔ پمیشا۔ ءُ اے ھون ءِ دارگ المی انت۔ نیکہ۔
 کماندان سرپراز بامن ءَ تسلا دیان بوت۔ ءُ آئی ٹپّ ءَ شر بندگ ءِ جُہد کُرت۔ تانکہ ھون بند بہ بیت۔
 نوں بامن ءِ چم نزّ اتنت۔ بُرز سوزیں آزمان۔ جہل سیاھیں کوہ۔ ءُ بنی آدم ءِ زند۔ آ چہ وتی درد ءَ بے ھال بوان پکر جنان بوت۔
 یک دگہ فائرے بوت۔ پد ایک کرار کرار ءَ آ یک فائرے ءِ چیر ءَ وت ءَ را ھیال کُرت۔ ءُ آ وت ءَ را جہل کُرت۔ ءُ گر کنان بامن ءَ یک کھڈی ءِ تہ ءَ بُرت۔ ءُ پداھم بئوکیں فائر ءَ گوں دلگوش بوت۔ کہ اے فائر اچ آیان نزینک بوگ ءَ اَت۔ کماندان ھیال کُرت۔ ءُ بٹے خان ءَ ھال دات۔
 ءُ پدا آئی چم ھما لیویز والا ءَ کپت انت۔ کہ آ کینز کنان چہ تھسیل ءِ روکپتی دمَگ ءَ تراپلان بامن۔ بٹے خان ءُ کماندان ءِ نیمگ ءَ آیان اَت۔ ءُ وت ءَ را فائر کنان بوچانی تہ ءَ چیر دیان اَت۔
 پدا بٹے خان ءِ چم ناگمان ءَ برائی کپت انت۔ ءُ آئی گوں بے چیتائی ءَ فائر کُرت۔ ءُ لیویز ءِ۔ سپاھی آیان کمکیں دور بوچانی تہ ءَ لتڑی جنان دیست۔ ءُ بٹے خان وتی تپنگ ءِ بُلٹ ءَ پدا جنان گْوشت۔ منی ھیال ءَ آئرا تیرکاری لگ اِتگ۔ نہ بچ اِیت۔
 منی ھیال ءَ تئی تیر آئرا سارت کُرتگ۔ کماندان گوں بٹے ھم تپاک بوت۔ ءُ تیر بارانی بند بوت۔
 نوں من روآں۔ تو بامن ءِ ھیال ءَ بہ کن۔ چہ کلی ءَ آئرا آپ بدئے۔ ھیال بہ کن۔ کہ آئی ءِ ھون بند بہ بیت۔
 ءُ سرپراز ڈہل ڈہل کنان پہ تھسیل ءِ بان ءَ رادگ بوت۔
 ءُ پدا ھچ تپنگ ءِ توارے نہ اھت۔
 چہ روٹکی نیمگ ءَ ساری مستی خان ءُ ایدگہ سرمچار بان ءِ تہ ءَ پُترتگ اَت۔ ءُ مستی خان چہ تھسیل ءِ ٹُل ءَ وتی سنگتاں ھکل دات کہ پہ دلجمی اد ءَ بیا انت۔
 ایش پرایاں مزنیں دلجمی ءُ دلبڈی یے اَت۔ کہ تھسیل ءِ بان آیانی کبزہ ءِ تہ ءَ اَت۔
 چہ کوریں چمی ءَ ترمپے ارس باز انت۔ کماندان ھیال کُرت۔ ءُ پاد اھت ءُ بان ءِ تہ ءَ چہ روٹکی دمَگ ءَ تہ ءَ پُترت کہ اد ءَ جہل دروازگ ءِ بُن ءَ مستی خان پنچ لیویز ءِ سپاھیاں گوں درآیگ ءَ جتگ اَت۔ ءُ کشتگ اَت۔ ءُ ٹُل ءِ پادکلاں لک کپان آ ھما سپاھی ءِ لاش ءَ کپوک دیستگ اَت۔ کہ چہ بامن ءُ بٹی ءِ فائر ءَ بلکیں مرتگ اَت۔ ءُ ھپتمی سپاھی ءَ کماندان ءِ تیر ءَ لگ اِتگ اَت۔ ءُ آ ساہ داتگ اَت۔
 کماندان۔ مستی خان ءُ ایدگہ سنگتاں ھال داتگ اَت۔ کہ بامن ٹپی بوتگ اَت۔ ءُ آ دراہ تچان بامن ءُ بٹی ءَ شوھاز کُرتگ اَت۔ کہ نوں بامن ءِ ھون بندبوتگ اَت۔ ءُ درد تنے وھدی ھست اَت۔ کہ باز ھست اَت۔
 ھما روچی آ تھسیل ءِ بان ءَ بُن داتگ اَت۔ ءُ پدا مولہ ءِ کور ءِ جاندمی کشک ءَ گران ھمے گٹ ءُ گر ءِ تہ ءَ زیان بوتگ اَت۔
 ھما روچ تاں شام تھسیل ءِ بان بُن گران بوتگ اَت۔ ءُ آئی دھوت چہ دور ءَ درا بوت۔
ھما شپ وھدے آ تھسیل ءِ بان ءَ بُن دات ءُ وتی ٹپی بامن ءَ زُرت۔ گُڑا کماندان وتی جند ءِ کیمپ نہ شُت بلکنا گوں ٹپی ءَ ھوار سردار ءِ کیمپ ءَ شُت۔ تانکہ اد ءَ بامن ءِ پہ شری ءَ علاج بہ بیت۔ کہ میر ولی محمد پنچاری ءَ دارودرمان ءِ کمکیں زانت ھست اَت۔
 بلے وھدے آ کیمپ ءِ تہ ءَ سر بوت انت۔ تو شازادگ سلمان ءُ مُلا حسن خیرخواہ سردار ءِ دیوان ءَ نندوک اتنت۔
 سردار ءَ ھال دَیگ بوت۔ سردار گْوستگیں روچانی کاروان ءِ سر ءَ بالی گرابانی بمبگواری ءِ سر ءَ نا وش اَت۔ ءُ سک نا وش اَت۔ ءُ نوں بامن ءِ ٹپی بوگ آئرا گیشتر پریشان ءُ مونجاکُرتگ اَت۔ کہ آ تچکاں تچک وتی چماں نزّ کُرتگ اَت۔ ءُ وتی درد ءَ سگّاں ءُ برداشت کنان بوت۔ ءُ سردار ءِ کنک ءَ وتی نپاد ءَ تچک سنگر ءِ تہاری ءُ آچ ءِ تپد ءِ تہ ءَ آ سردار ءِ دیوان ءَ گوشداران بوت۔ ءُ وتی ھوش ءَ چپ کنگ لوٹ اِت۔ کہ کدی کدی آئرا وتی دل بُڈّان زانگ بوت۔ چشکہ آ مرگ ءَ انت۔ چشکہ آ فنا ءُ زیانی ءِ دنیا ءِ تہ ءَ روان انت۔ کہ اچ اوداں پد ءُ پد تر اِت۔ نہ کنت۔ کہ پدا آئی یک دگہ مزل بنا بیت۔ کہ نہ زان آں اے مزل ھمداں کُٹّ اِیت۔ یا کہ اے پند ءُ مزل دیمتر ءَ جاری ءُ ساری بیت۔ اگاں ایش چہ مرگ ءَ پد وت ءَ را برجاہ دار اِیت۔ گُڑا ایشی دروشم چے پیم ءَ بیت۔ چے من ھمے پیم ءَ زندگ باں۔ یامنی ارواھ زند بیت۔ وھدیکہ منی بدن ھاکے بیت۔ کہ وت اے چہ ھاک ءَ جوڑ بوتگ کہ پدا ھاک ءِ تہ ءَ ھور ءُ ھوار کپ اِیت۔ مادہ فنا نہ بیت۔ بلکنا وتی شکل ءُ دروشُماں بدل کنت۔ مروچی ایش منی رنگ ءُ دروشم ءُ منی شکل ءُ سورت ءِ تہ ءَ پیداک انت۔ باندا وھدے من مراں گُڑا ایش وتی شکل ءُ سورت ءَ بدل کنت۔ ءُ دگہ چیزی ءِ تہ ءَ ھورکپ اِت۔ بزاں زندمان اِیت۔ بلے من نہ باں۔ زند چون مان اِیت۔ اگاں من نہ باں۔ چے من زند ءِ دراھیں مارگ ءُ مارشتاں چہ وتی بدن ءِ ساڑی بوگ ءَ پد مار اِت۔ کنیں۔ زانت کنیں۔ پوہ بوت۔ کنیں۔ دیست کنیں۔ اِشکُت کنیں۔ ءُ چار اِت۔ کنیں۔ یاچشی بگْوش کہ مارشتانی دنیا چے پیم ءَ پیداور ءُ پیداک بیت۔ ءُ اگاں آ دنیا ءِ تہ ءَ مارشت نیست گُڑا زندگانی اد ءَ چے پیم ءَ ساڑی بوت کنت۔ پرچا کہ دنیا ءِ دراھیں رنگ ءُ تھام گون مارشتاں بندوک اتنت۔ ءُ اگاں مارشت نیست اَت۔ گُڑا زند ءُ زند ءِ وجود چے پیم ءَ بوت۔ کُرت۔ ارواھ۔ چہ مادہ ءَ جتا اَت۔ بلے مئے ارواھ ءِ دراھیں ھیال مادی اتنت۔ چے ایش یک عجبیں چیزے نہ اَت۔ کہ یک گیر مادی ئیں چیزی ءَ ما مادی ئیں دروشم ءِ تہ ءَ بیان کُرت۔ بلے چے مئے عقل ءُ مئے زبان ءِ ھرپ ءُ لوز مھدود نہ اتنت۔ کہ ما ایوک ءَ ھیال بست۔ ءُ وتی ھمے ھیال بندی ءِ تہ ءَ ارواھ۔ قیامت۔ بہشت ءُ دوزھہ ءِ ءُ نیکی ءُ بدی ءِ یک ھیالے بستگ اَت۔ کہ اے دراھیں چیز بلکنا ساڑی نہ اتنت۔ بلکنا ایوک ءَ مئے مارشت۔ ساڑی اتنت۔ ءُ ھمے ماشتانی دنیا ءِ نام زند۔ زندگانی ءُ ھست ءُ وجود اَت۔ کہ ایدگہ دراھیں چیز مئے ھیال بندی یے اَت۔ ءُ ھر جاہ کہ مئے ھیال بندی ءِ ھد ءُ سیم کُٹّ اتنت۔ ھلاس بوت انت۔ گُڑا مئے ایمان ءِ ھدبنا بوت۔ ءُ مئے ایمان ءِ ھد ءَ پد مادی گیر مادی بوت۔ گیرمادی۔ مادی بوت۔ آزمان زمین ءَ اھت کُرت۔ ءُ زمین تاں آزمان شُت کُرت۔ مردگ زندگ بوت۔ کُرت۔ ءُ ما ھمے سورت ءُ ھمے دروشم ءِ تہ ءَ چہ وتی قبر ءَ پاد اھت کُرت۔ ایش گوں ایمان ءَ تعلق داشت کہ عقل ءِ ھد ھلاس بوت انت۔ چی ءَ کہ عقل مُدام چیزانی رشتگ ءُ تعلقداریاں چہ دومی چیزانی دیم پہ دیمی ءَ پد زانت ءُ سرپد بوت۔ چشکہ دراجی ءَ پد گْونڈی ءِ ھیال۔ چشکہ روچ ءَ پد شام ءِ ھیال۔ عقل ءَ پد بے عقلی ءِ ھیال وگیرہ۔ بلے ایمان ءِ تہ ءَ وھدے مردگ زندگ بوت۔ گُڑا عقل ایشرا وتی راھبندانی تہ ءَ سمبہینت کُرت نہ کُرت۔ پرچا کہ عقل مُدام یک عقلی ردوم ءِ چیزانی درنیام ءَ شوھازکنان بوت۔ وھدیکہ ایمان ءَ پد اے پرک زیان بوت۔ کہ اد ءَ ایوک ءَ یک ایمانی ءِ زور ءُ طاقت ترا کائل کُرت۔ کہ ایش نا بئوک اَت۔ بلے بوت کُرت۔
 چے ایمان زند ءِ ھما کُلی ئیں سرگْوست ءِ نام نہ اَت۔ کہ اد ءَ عقل وت آئی کسانیں بہرے اَت۔ زندگانی ءِ المیں تجربگ ءَ سرگْوست بلکنا گیر عقلی ءُ عقلی ئیں سرگْوستاں ھوار سواری نام اَت۔ کہ مئے واب گیرعقلی اتنت۔ بلے مارا دوست اتنت۔ مئے وشیاں عقلی دلیلے نیست بلے ما وش بوگ لوٹ اِت۔ چہ جائیکہ ایش ھر چنت کہ گیر عقلی ئیں بوتیں۔
 پرچے۔ چے مارا اے ھبر دوست نہ بوت۔ کہ کسے مارا چارگ ءَ اَت۔ کسے مارا پد جنگ ءَ اَت۔ مارا سکھین دَیگ ءَ اَت۔ آنکہ ایش ھم گیر عقلی اَت۔ بلے دراھیں زند ءِ تجربگ گیر عقلی اَت۔ پرچا کہ کس نہ زانت کہ آپرچے پیدا کنگ بوتگ اَت۔ دراہ مئے ایمان ءُ مئے عقل ءِ کارستانی اتنت۔ کہ مارا سکھین دیان اتنت۔ کہ اے دنیا ءَ یک المیں معنا ءُ متلبے ھست اَت۔ بلکنا ایشرا یک المیں معنایے نیست اَت۔ کہ ایوک ءَ ما وتی ایمان ءِ زور ءَ ایشی تہ ءَ یک معنایے شوھاز کنان اَت۔ کہ نوں اے ایمان ءَ گیشتر گوں عقل ءَ یکجاہ ءُ ھوار ءُ ھم تپاک بوگی اَت۔ بلے ایش چشکہ ھچ وھدے ھم تپاک نہ اتنت۔ یا کہ بوت نہ کُرت انت۔ اگاں ایمان ءُ عقل ھم تپاک نہ اتنت۔ گُڑا منی اے جنگ ءِ تہ ءَ بہر زورگ ءِ متلب چے اَت۔ چے من چہ وتی عقل ءِ گْوشگ ءِ سر ءَ اے جنگ ءِ تہ ءَ زُرتگ۔ یا کہ منی وتی ڈیھ ءُ وطن ءِ مہر کہ چٹ یک گیر عقلی ئیں چیزے ھست اَت۔ من ءَ اد ءَ آورتگ اَت۔ بلے نوں کہ من چہ وتی ٹپاں مرگ ءَ اَت اوں۔ گُڑا چے اے وطن۔ اے ڈیھ۔ اے لیکہ۔ اے جُہد ءُ اے دراھیں بدل ءُ بیر ءِ مارشت پوک نہ اتنت۔ بے سیت نہ اتنت۔ چے منی گوں ریاست ءِ آریپیں طاقت ءَ مڑگ یک گیر عقلی ئیں ھبرے نہ اَت۔ چے اے دنیا ءُ ایشی ھر چیز چہ عقل ءُ چہ ایمان ءَ بُرز دگہ چیزی ءَ گوں بندوک نہ اتنت۔ ھما چیز کُجا اَت۔
 بامن وتی دردانی تہ ءَ چماں نزّ پکر جنان اَت۔ مرگ ءُ زند ءِ فلسفہ ءِ سر ءَ۔ ءُ دومی نیمگ ءَ آ سردار نوروز خان ءِ کلوہ چین شازادگ سلمان ءُ مُلا حسن ءِ گپّاں گوشدران اَت۔ کہ بامن ءَ نوں اے دراھیں ھبر پوک زانگ بوت انت۔ پرچا کہ اے دراھیں جنگ ءُ ایمنی۔ بہشت ءُ دوزھ ءِ جُہد آئرا وتی آئیوکیں مرگ ءِ تہ ءَ نظر آیگ ءَ اَت۔ ءُ مرگ ءِ ھیال ءِ تہ ءَ آئرا دراھیں راجدپتر۔ آئی فلسفہ۔ بنی آدم ءِ دراھیں جُہد بے معنا ءُ بے متلب نظر آیگ ءَ اتنت۔ کہ اے زند ءِ تہ ءَ مرگ گُڈّی ئیں ھبر اَت۔ ءُ زندگانی ءِ جُہد ءِ تہ ءَ بلکنا ھر مردم پریشان اَت۔ کہ چے آ ایمان ءِ پدا بروت۔ کہ اد ءَ یک گیر عقلی ئیں آزمانکے ترا سکھین دات ءُ ترا وش کُرت۔ کہ تو وتی گناہ ءُ بدیاں یک عقلی سوگئی یے دَیگ لوٹ اِت۔ کہ کسے ترا چارگ ءُ گندگ ءَ اَت۔ ءُ تراپد جنگ ءَ اَت۔ دومی نیمگ ءَ تئی عقل ءِ کارستانی کہ ترا مُدام نا کنگ ءُ نہ منّگ ءِ نیمگ ءَ بُرت۔ پرچا کہ عقل چیزانی درنیام ءَ یک عقلی ئیں رشتے شوھاز کُرت۔ کہ اود ءَ اگاں ایش روچ اَت۔ گُڑا شپ نہ اَت۔ ءُ اگاں ایش شپ اَت۔ گُڑا روچ نہ اَت۔ گُڑا چے شر تر نہ اَت۔ کہ من بمرتین آں۔ ءُ نوں یک تیرے من ءَ پہ مُدامی چٹینت۔ بلے ایش منی آخر ھڈ ءِ جہلگ ءِ گوشت ءَ بُر اِت۔ ءُ من رکھ اِت۔ بلے اے درد۔ اے ڈکھ۔ یا ھدا۔ بامن وتی چماں نزّ کُرت۔ ءُ آئرا سفت ءُ سفت ءِ دستگہار ءُ ایدگہ مردمانی مرگ ءِ ھیال اھت کہ آ چہ بمبگواری ءَ مرتگ اَت۔ سردار نوروزشازادگ گْوشان اَت۔
 بچار ایش جنگ بندی یے نہ انت۔ بلکنا ھون ءِ ھنی بندی یے۔ چے ھمے ڈول بنت قومانی پیسلہ۔ چے ھمے پیم ءَ شمئے یکجئی ءِ واب پیلو بنت۔ نہ زان آں شُما گوں ما چے کنگ ءَ اِت۔ ءُ پرچے کنگ ءَ اِت۔
 ءُ شازادگ گْوشان بوت۔
 بلے سردار ایش پائلٹ ءِ ردی اَت۔ آ نہ زانت کہ ایش لڈ ءُ بار کنوکیں مردمانی کافلہ ءُ کاروانے اَت۔ بس بمب گوار اِت۔ سرکارے اے پائلٹ ءِ بارو ءَ پٹ ءُ پول کنگ ءَ انت۔ شُما دلجم بئت۔
 سردار نہ زانت کہ وتی غسہ ءُ زہرگ ءَ چے پیم ءَ پدّر بہ کنت۔ آ چپ بوت۔ ءُ پدا شازادگ گْوشان بوت۔
 سرکار ءُ شمئے درنیام ءَ ڈپٹی کمشنر کلات ءُ لہتے سروک شمئے ھذمت ءَ کاینت ءُ اے راضی نامگ ءَ خان صاحب ءِ گْوشگ ءِ سر ءَ سرکار ءِ دیم ءَ بران انت۔
 ءُ سردار نیام کپت۔ خان ءِ ھبر مئے چماں۔ بلے عزت ءِ پیسلہ یے بہ بیت۔
 شمئے عزت ءُ شان ءُ شرپ اولی گپ انت۔ قرآن شریف ءِ سر ءَ سوگند ءَ پد شُمارا چہ کوہ ءَ جہل کنگ بیت۔ شُما دلجم بہ بئت۔ سردار۔
 قران شریف ءِ عزت ءُ شرپ ءِ دیم ءَ ما چے گْوشت کن آں۔ مارا وتی ھدا ءُ وتی قران ءِ سر ءَ ھنچش سکھت ھست چشکہ باندا روچ ءِ درآیگ ءِ سکھت۔
 ءُ پدا یک زرے چُپی ءَ پد سردار نوروز گْوشان بوت۔
 تانکہ بامن ءِ ٹپّ شر نہ بوتگ۔ مئے ءُ شمئے درنیام ءَ راضی نامگ بوت نہ کنت۔
 ءُ شازادگ سلمان بشکھندگ بشکھندگ گْوشان بوت۔
 بلے سردار ھدابامن ءَ شر کنت۔ شکر انت۔ کہ آ زندگ انت۔ ءُ سلامت انت۔ بلے مابامن ءَ شال ءَ بُرت کن آں۔ اگاں شُما اجازت بہ دئت۔
 ءُ سردار وتی چماں نزّ ءُ پیشانی ءَ تہار کُرت۔ بامن ءِ علاج ءَ مئے وتی طبیب میر ولی محمد پنچاری کنگ ءَ انت۔ مارا شُمئے طبیب بکارنہ انت۔
 ءُ پدا مُلا حسن گْوشان بوت۔
 سردار۔ پانزدہ روچ ءَ پد مئے میڑھ ءُ مرکہ کئیت۔ پانزدہ روچانی تہ ءَ بامن شر بیت۔
 خدا خیر کنت۔ سردار دلجمی ءَ گوں گْوشان بوت۔
 ءُ بامن ءِ ارس دراھت انت۔ نہ زان آں پرچے۔
 بوھیر ءِ سگریٹ چکگ ءِ عادت گیشتر بوتگ اَت۔ بلے کم نہ بوتگ اَت۔ ءُ نوں آئی مود چہ نیام سر ءَ کپان ءُ لُڑان اتنت۔ ءُ گیشتر اسپیت بوان اتنت۔ ءُ چہ شپ ءُ روچ ءِ نندگ ءُ وانگ ءُ گوں مہلوک ءَ دیوان ءُ مجلس ءَ پد آئی وزن ھم ودان اَت۔ کہ شپ ءَ آئرا واب ھم نہ اھت۔ ءُ آ وتی تہت ءِ سر ءَ تچک مُدام پکر جنان بوت۔ ھزاریں پکر ءُ ھزاریں ھیال آئی دمب ءَ کپتگ اَت۔ ءُ ھرپکر گوں وت ءَ دگہ ھزاریں وسوس ءُ واھگ پیدا کنان اَت۔ کہ آ وتی دل ءِ تہ ءَ ھدائی ھیال ءَ آورت۔ بلے ھنچش چشکہ آ وت اے ھیال ءِ سر ءَ دلجم ءُ سر بہ بیت۔ نیکہ ھمیش چشکہ ایدگہ مردم ھدا ءِ بارو ءَ یک ھیال بستگ اَت۔ ءُ اے ھیال آئی ءِ راجدپتر ءِ ھیال اتنت۔ کہ ھر کس چماں نزّ کنان ھمے ھیالاں گوں سر ءُ چیر اَت۔ بلے بوھیر نہ ایوک اے ھیالاں کوریں ایمان ءِ نام داتگ اَت۔ کہ آ کوریں ایمان ءَ پہ وت شرنہ زانت۔ دومی آ ھد ءِ بارو ءَ اِنکس پکرھم نہ جت۔ چشکہ ھدا ءِ ھیال پرائی اِنکس اہم نہ اَت۔ چشکہ ایدگہ دنیا ءِ ویل ءُ جنجال پرائی اہم اتنت۔ ءُ سیمی اگاں آ ھدا ءِ بارو ءَ پکر جنان بوت۔ گُڑا آ ھدا ءَ وتی مادہ پرستی ءِ نظریہ ءُ گوں وتی ھدا ءِ نظریہ ءَ چار اِت۔ چی ءَ کہ آئی دراھیں سیاسی فلسفہ مارکسزم۔ ءِ جدلی ءُ مادیت ءُ راجدپتری مادہ پرستی ءِ سر ءَ ایر اَت۔ ءُ یک زمانگ وھدے آ علیگڑھ یونیورسٹی ءِ تہ ءَ وانگ ءَ اَت۔ گُڑا گوں ایدگہ کمیونسٹ ءُ لیفٹ ءِ مردماں نند ءُ نیاد ءَ پد آ چہ مارکسزم ءِ راجدپتری مادہ پرستی ءِ فلسفہ ءَ متاثر بوتگ اَت۔ کہ آئی ھیال ءَ دنیا ءِ راجدپتر ءُ۔ آئی ردوم ءُ دیمروئی ءُ اِنکس شر ءُ جوان کہ مارکسزم ءِ عمرانیات شر بیان کُرتگ اَت۔ گُڑا دگہ کس علم ءُ زانتے ایشرا اِنکس پہ شری بیان کُرت۔ نہ کُرتگ اَت۔ ھر کس کہ علم ءُ زانتے۔ ایشرا اِنکس پہ شری بیان کُرت۔ نہ کُرتگ اَت۔ ھر کس کہ چہ مارکسزم ءَ ابید راجدپتر ءِ تعبیر ءُ معنا ءَ کُرتگ اَت۔ گُڑا آ یک مذہبی۔ قبیلہ داری۔ ءُ دود ربیدگی تعسب ءِ تہ ءَ راجدپتر ءَ بیان کنان بوتگ اَت۔ کہ بوھیر ءِ ھیال ءَ ایش یک ناپیلویں تعبیرے شُمار بوت۔ کہ ایوک ءَ مارکسزم سائینٹیفک ءُ سائنسی اَت۔ کہ ایشرا عقل ھم منّ اِت۔
 آنکہ واجہ کار بوھیر بلکنا۔ مارکسزم ءِ جدلی مادیت ءَ اِنکس نہ ونتگ اَت۔ ءُ نیکہ ایشی فلسفیاتی تک ءُ پہناتاں زانت۔ پرچا کہ واجہ کار بوھیر فلسفہ دان۔ شاہ نویس ءُ شائرے ھم نہ اَت۔ کہ چیزاں اِنکس ھورتی ءَ گوں بچار اِتیں۔ بلکنا آ چیزاں سیاسی رنگ ءُ دروشم ءَ پہ شری زانت۔ ءُ مارکسزم ءِ راجدپتر ءِ مادہ پرستی ءِ تہ ءَ راج ءُ چاگرد ءِ بارو ءَ مارکس ءِ بازیں ھیال چہ گیر سائنسی چیزاں ھم پُھر اتنت۔ کہ مردم ایشاں سائنسی گْوش انت۔ بلے ھست اَت۔ ایش گیر سائنسی۔ چشکہ مارکس ءِ گیر جماعتی راج ءِ کہ یک مفروضگے اَت۔ آنکہ روس ءُ چین ءِ تہ ءَ ایش دعویٰے بوگ ءَ اَت۔ کہ اد ءَ یک گیر جماعتی یا کہ گیر طبقاتی راجے جوڑ بوگ ءَ اَت۔ بلے تنے وھدی ایش یک جُہدے زانگ بوت۔ تانکہ دراھیں دنیا ءِ تہ ءَ گیر طبقاتی راجے نہ ٹہتگ اَت۔ گُڑا مارکسزم ءِ دعوییٰ گیر ءِ گْوشگ ءِ رو ءَ روس ءِ تہ ءَ طبقاتی راج یک نہ یک دروشم ءِ تہ ءَ منت۔ کہ ایوک ءَ سوشلزم ءِ راجی انساف اے طبقاتی پرک ءَ کرار کرار زیان کنان یک گیر طبقاتی راج ءِ تہ ءَ بدل کُرت۔
 یا کہ مارکسزم ءِ دنیا ءِ وجود ءِ تہ ءَ آیگ ءِ نظریہ ءُ پکر کہ تنے وھدی ایش ھنچش کنفیوز اَت۔ چشکہ ایدگہ دراھیں سائنس۔
 بلے واجہ کار بوھیر اے بارو ءَ اِنکس پکر نہ جت چی ءَ کہ آ سیاست دانے نہ اَت۔ ءُ آئرا وتی راج ءِ معنا ءُ تعبیر کنگ ءِ یک ھنچش سلاھے دست کپتگ اَت۔ کہ اے سلاہ ءُ اے ازباب ایدگراں گون نہ اَت۔ ءُ ھر تعبیرے کہ تنے وھدی کنگ بوتگ اَت۔ گُڑا ایشی سر ءَ آ دلجم نہ اَت۔ بگیر چہ مارکس ءِ عمرانیات ءِ فلسفہ ءَ کہ ایش واجہ کار بوھیر ءَ اِنکس شائر کُرتگ اَت۔ کہ کدی کدی آ ایشرا شائری یے ھیال کُرت۔
 یعنے مارکس ءِ راجدپتر ءِ بُن ءُ بنیات شائری۔ ءُ آ ایشی گالبندی ءِ ھرلوز ءُ ھر چشکھ ءِ سر ءَ چشکہ فدا ءُ قربان اَت۔
 چی ءَ کہ واجہ کار مارکس ءِ پیشگویاں ٹھوس ءُ سکیں سورت ءَ وتی دیم ءَ گندان اَت۔ کہ آئی دیم ءَ بے علمی۔ جہالت۔ گژن۔ درتہ پُچی۔ نا بزانتی۔ ناجوڑی۔ زند ءِ دم دم ءُ ساھت ساھت ءَ مرگ۔ گلامی۔ نیستگاری۔ ءُ نیستی۔ بے نکانی۔ بے پُچی۔ زوھد کشی اے دراھیں نپس کشیں چیز آئی دیم ءَ ساڑی ءُ موجود اتنت۔ ءُ آ زانت کہ اے دراھیں چیزانی نزآرگ ایشاں زیان کنگ ءُ اچ ایشاں بُرز روگ ایوک ءَ یک سوگہ ئیں فلسفہ ءِ تہ ءَ دیم ءَ شُت۔ کہ اے راج ءُ دپتر ءَ نوں تمنی قومی زند بکار نہ اَت۔ بلکنا یک نوکیں زندے بکار اَت۔ علم ءُ زانت۔ آگہی۔ روشن ھیالی۔ آسودگی ءُ آسراتی بکار اَت۔ نیکہ جنگ ءُ دعوییٰ ءُ پہ ھشکابگیں ڈگار ءُ پہ ھشکیں نامے ءَ مرگ۔ کہ اے سردار ءُ اے نواب ءُ اے میر ءُ امیر ءُ اے مُلا۔ اے مسیت۔ مہلوک ءَ را چہ وتی زند ءِ جُہد ءَ دور داتگ اَت۔ ءُ آیاں وتی دورانی گلام۔ ءُ چلیم زیر جوڑ کُرتگ اَت۔ کہ نوں ہندوستان ءُ نوں پاکستان ءُ ایران دوئیں آریپیں ملکانی نیام ءَ آباتیں اے مردماں ھم زندگ بوگ ءِ حق ھست اَت۔ یا کہ نیست اَت۔
 ءُ مارکسزم ءِ سوشلزم ءِ ھیال ءَ آ وتی راجی ءُ دمگی چپ ءُ چاگرد ءِ روژنائی ءِ تہ ءَ چہ کُلاں اھمیں چیزے زانت۔ ءُ آ وت ءَ را نوں وتی نوک جوڑ بئوکیں پارٹی ءِ تہ ءَ گیشتر گوں وتی ھمے ھیال ءُ فلسفہ ءَ پیداور کنگ لوٹ اِت۔ ءُ وتی ھمے فلسفہ ءَ دیم ءَ برگ لوٹ اِت۔ کہ آئرا اگاں اے بے علمی۔ بے زانتی۔ جہالت ءُ گژن ءُ تُھن ءَ دور کنگی اَت۔ گُڑا ایوک ءَ سوشلزم۔ جمہوریت ءُ راجی انساف ءِ تہ ءَ دور کنگی اَت۔ ءُ اے مُلک ءَ وتی دیمپانی۔ وتی زر ءُ کلدار ءُ وتی در ملکی شون ءُ راھبنداں بنجاھی یا کہ وفاقی حکومت ءِ دست ءَ دیگی اَت۔ ءُ ایدگہ دراھیں چیزاں سوبہانی دست ءَ دیگی اَت۔ تانکہ اے مُلک ھم بمان اِیت۔ ءُ ایشی چاریں سوبہانی وتی زبان۔ دود ءُ ربیدگ ءُ وتی رسم ءُ رواجانی تہ ءَ زندگ بہ منتیں۔ کہ یک وشال۔ آزات۔ جمہوری ءُ سوشلسٹ۔ سیکولر ءُ لبرل پاکستانے۔ بلوچ۔ پنجابی۔ سندھی ءُ اوگان ءُ بنگالیاں یکجاہ داشت کُرت۔ کہ ایدگہ دراھیں راہ پوک اتنت۔ ءُ مذہب ءِ کار ءُ کرد ھم پوک اَت۔ پرچا کہ اد ءَ مذہب ءَ پہ سیاسی گزر ءُ لوٹاں دوست دارگ بوگ ءَ اَت۔
 بلے دومی نیمگ ءَ وتی یکتنائی ءِ تہ ءَ واجہ کار بوھیر مذہب ءِ ھما ھُب ءُ لہڑگاں چہ ھم آگہ اَت۔ کہ ایش چہ کسانی ءَ آئی دماغ ءِ پُشت ءَ نشتگ اَت۔ کہ آ چہ وتی ماس ءُ پِس ءِ پرماتگیں مذہبی کشک ءَ چشکہ یک گتزمے ھم نہ سرتگ اَت۔ آنکہ آ ھدا ءِ ھما دراھیں ھیالاں نہ منّ اِت۔ کہ آ آئی چاگرد ءِ تہ ءَ رواج گپتگ اَت۔ بلے دومی نیمگ ءَ آئی دل ءِ تہ ءَ یک کُنڈی ءَ بلکنا ھدا ءِ ھیال ساڑی ءُ موجود اَت۔ ءُ اے ھدا ءَ آ چہ وت ءَ نزینک ھیال کُرت۔ ءُ ھمیشی سر ءَ چشکہ آئی ایمان اَت۔ اے ھدا گوں زالم ءَ نہ اَت۔ گوں مزلوم ءَ اَت۔ اے ھدا گریب۔ بزھگ۔ درتہ پُچانی ھدا اَت۔ اے ھدا انساف ءِ ھدا اَت۔ ءُ بے انسافی ءَ چہ دور اَت۔ ءُ اے ھدا بنی آدم ءِ المیں اُمیت اَت۔ وھدیکہ مردم دراھیں اُمیت ءُ واھگ ھلاس بوت انت۔ ساہ داتنت۔ ءُ مردم وت ءَ را ساہ کندن ءُ سکرات ءَ ھیال کُرت۔ گُڑا ھدا ءِ اے ھیال بنی آدم ءِ دل ءَ مارم کُرت۔ ءُ آ یک وارے پدا دنیائی تہ ءَ وت ءَ زندگ ھیال کنان بوت۔
 واجہ کار بوھیر ءِ دیوان ءَ سدانی مردم اھت انت۔ ءُ شُت انت۔ آیانی تہ ءَ وانوک۔ نہ وانوک۔ زانتکار۔ ءُ بے زانت ءُ پہمیں مردم۔ سیاستکار۔ واپار۔ دکاندار۔ مُلا۔ عالم۔ ورنا ءُ پیراھت ءُ شُت انت۔ وتی جند ءِ مردم کہ آ آئرا باز کم وتی جند ءِ میتگ ءَ۔ ھموداں بوھیر پیدا بوتگ اَت۔ اود ءَ باز کم مردم بوھیر دیستگ اَت۔ چی ءَ کہ آ وتی میتگ ءَ وتی اسکول ءِ وانگ ءَ پد باز کم وتی میتگ ءَ شُتگ اَت۔
 ءُ اے مردم کہ آئرا شال ءَ دیست انت۔ یا کہ گوں آئی دیوان کُرت انت۔ گُڑا اچ آئی اے جست ءَ نہ کُرت انت۔ کہ ھدا ھست اَت۔ کہ نیست اَت۔ مردم چہ مرگ ءَ پد زندگ بیت۔ یا کہ نہ بیت۔ ارواھ ءُ مادہ ءِ پرک چے اَت۔ اچ آئی اے جست ءَ نہ کُرت انت۔ بلکنا اے مردم وتی زند ءِ ھمروچیگیں کست ءُ کینگ۔ بدل ءُ بے بدلی۔ بے نانی۔ بے پُچی ءُ بے زانتی ءِ گپّاں کُرت انت۔ ءُ واجہ کار بوھیر آیانی ھبراں گوش داشت ءُ پدا آ ھیال کُرت۔ کہ کدی اے قوم دنیا ءِ ایدگہ قومانی ڈول ءَ سرچست کنت۔ ءُ اچ وتی جُہد ءَ اے جستاں کنان بیت۔ کہ آئی زندگانی ءِ المیں مول ءُ مُراد چی اتنت۔ آ پرچے ءَ اے دنیا ءِ تہ ءَ پیدا بوتگ اَت۔ ءُ پرچے مرگ ءَ اَت۔ ءُ پہ چے ءَ زندگ اَت۔
 بوھیر نوں اسٹینلے ھوٹل ءَ وتی تہت ءِ سر ءَ استھان ءَ تچک وتی ءُ ھدا ءِ نزینک ءُ سیادی ءِ بارو ءَ پکر جنان اَت۔ کہ وتی دراھیں مادہ پرستی ءُ فکر ءُ فسلفہ ءَ ابید وتی ھدا ءِ درنیام ءَ نزینکی ءُ سیادی ءِ تعلقداریانی راز ءَ یک نہ یک شکل ءُ دروشم ءِ تہ ءَ زانگ لوٹ اِت۔ پوہ بوگ لوٹ اِت۔ پرچا کہ سائنس آئرا چیزانی نزینکی ءُ سیادی ءِ بابت ءَ گْوشت کت۔ بلے آئرا نیکی۔ بدی۔ جوانی ءُ ھرابی ءِ علم بلکنا چہ دگہ سرچمگے ءَ ءَ رستگ اَت۔ کہ ایش المی نہ اَت۔ کہ ایوک ءَ آئرا چہ مذہب ءَ رستگ اَت۔ آنکہ آ چہ مذہب ءَ ھم ایشی یک مزنیں ونڈ ءُ بہرے زُرتگ اَت۔ بلے آئی وتی قومی ءُ قبیلہ داری زند ءِ جوانی ءُ ھرابی ءِ مارگ ءُ مارشت ھم ایشی تہ ءَ ھوار اتنت۔ کہ نوں آ وتی پولیٹکل فلسفہ ءَ گوں وتی جند ءِ جوانی ءُ بدی ءِ مارگ ءُ مارشتاں یکجاہ کنان اے پکر جنان اَت۔ کہ آنکہ آ مذہب ءِ ھم روایتی رسم ءُ دودانی سر ءَ روگ ءَ نہ اَت۔ چشکہ آ ایدگہ دنیا ءَ بریشی روان گندان اَت۔ بلے آئی ھدا ءِ فلسفہ گیشتر جہلانک اَت۔ پرچا کہ مزلوم ءَ چہ زالم ءِ زلم ءَ رکھینگ۔ انساف ءُ عدل ءِ جُہد کنگ ءُ پہ علم ءُ زانت ءُ آگہی ءَ کارکنگ چے گْونڈ ءُ کسانیں کارے اَت۔ چے آئی دراھیں سیاسی جُہد وت یک مذہبی تجربگ ءُ سرگْوستے نہ اَت۔ چے پہ مذہبی سرگْوست ءَ الم اَت۔ کہ آئی تہ ءَ یک ھدا۔ یک پیگامبر ءُ یک طریقیت ءُ شریعتے بوتیں۔ چے اے دراھیں کار آ پہ انسانیت ءَ کنگ ءَ اَت۔ ھما شریعت ءُ طریقیت ءِ بنیاتی ئیں راھبندانی سر ءَ ایر نہ اتنت۔ کہ وتی کسانی ءُ کسان عمری ءِ تہ ءَ آ اچ ایشی متاثر اَت۔ کہ تنے وھدی ایشی بازیں چیزانی تہ ءَ آئرا وتی ءُ ھدا ءِ درنیام ءَ نزینکی ءُ سیادی ءِ مارشت بوت۔ آنکہ بلکنا آ ھما بازیں رسم ءُ دوداں پیلو کنگ ءَ نہ اَت۔ بلکنا آ چہ مذہب ءِ بازیں ھنچش اُمیت گپت چشکہ چہ جہلانکیں شائری یا جہلانکیں فلسفہ یاتی۔ ھبرے بشکتیں۔ بوانتیں۔ یا کہ پکر بہ جتیں تو آئی دل چہ اُمیتانی گل ءَ بال کنان بوت۔
 ءُ اے دراہ چیزاں آ یکدم پُشت جت نہ کُرت۔ بلکنا آ چہ ھر چیز ءَ اُمیت گرگ لوٹ اِت۔ کہ بلکنا پہ بازیں مردماں آئی اے ھبر کافری شُمار بوتین انت۔ کہ آ کافری ءِ لوز ءَ پہ وت شر زانگ نہ لوٹ اِت۔ پرچا کہ آ راج ءُ چاگرد ءَ۔ زند ءَ۔ زند ءِ ھمروچیگیں چلشت ءُ زند ءِ المیں اُمیت ءُ واھگاں چہ دل ءَ برگ نہ لوٹا اِت۔ بلے آ زند ءَ نوک چہ نوک کنگ لوٹ اِت۔ کہ باز رنداں گْوستگیں رسم ءُ دودانی تہ ءَ آنکہ پہ مردماں یک دل اُمیتی یے مان بوت۔ بلے اے زند ءِ المیں چلشت ءَ پہ راہ ءِ سنگ اوشتوک درا بوت انت۔ کہ واجہ کار بوھیر اچ ھمے سنگ ءُ دیوالاں آ دیم بوگ لوٹ اِت۔ ءُ آ ھما سرگْوست ءَ گوں دچار بوگ لوٹ اِت۔ کہ اد ءَ ھدا ءُ بنی آدم وت ءَ را یک دومی ءَ ھنچش زانت انت۔ ھنچش گوں یک دومی ءَ نند ءُ نیاد کُرت انت۔ چشکہ دو مہروانیں ھمراہ ءُ سنگت۔ واجہ کار بوھیر ءَ ھدا ءِ یک ھنچشیں پیکرے بکار اَت۔ پرچا کہ آ وتی سیاسی فلسفہ یا کہ وتی پولیٹیکل فلسفہ ءِ تہ ءَ پہ وت ءَ پہ وتی مردماں ءُ پہ وتی آئوکیں نسلاں یک نوکیں زندے لوٹ اِت۔ ءُ اچ آیانی جمعی سرگْوستاں وت ءَ را جتاکنگ نہ لوٹ اِت۔ چہ جائیکہ آیانی رسم ءُ دود۔ آیانی نندگ ءُ پاد آیگ ءُ آیانی مذہب قدرچنت کہ کہن ءُ گیرعقلی ئیں بوتین انت۔ بلے ایش آیانی راجدپتر ءِ عکس اتنت۔ ءُ کسے چہ وتی راجدپتر ءَ در کپت نہ کُرت۔ کسے سرسٹ کُرت نہ کُرت۔ کسے چیزاں وتی پروشکاری ءُ تخریب کاری ءِ تہ ءَ چہ کہن ءُ نوک کُرت نہ کُرت۔ ءُ نیکہ دمانی تہ ءَ یک نوکین زند ءِ جوڑ کنگ ءِ وس ءُ واک طاقتے کسے را اَت۔ کہ ھر چیز یک ارتقائی ردوم ءُ دیمروئی تہ ءَ دیم ءَ روان اتنت۔ کہ ایوک ءَ ما ھمے ارتقائی عمل ءَ بوگی اَت۔ ءُ زانگی اَت۔ چی ءَ کہ مئے دراھیں زند یک پکری ردوم ءُ ارتقایے اَت۔ بوھیر ھیال کنان بوت۔
 پدا بوھیر پاد اھت ءُ یک دگہ سگریٹے بُن دات ءُ چہ کھڑکی ءَ ڈن چاران بوت۔ کہ اد ءَ ٹیکسی اسٹینڈ ءِ کنک ءُ سڑک ءِ رژنائی ہرنیمگ ءَ تالان بوان اتنت۔ شپ چہ ھر نیمگ ءَ تہر بوتگ اَت۔ ءُ بوھیر ھیال کُرت۔ کہ بیرم آئی کشک ءَ وتی کمرہ ءِ تہ ءَ واب اَت۔ ءُ سیمی کوٹی ءِ تہ ءَ تاج خان ءِ کمرہ اَت۔ کہ آ ھم بلکنا واب انت۔ بوھیر ھیال کنان بوت۔ ءُ ڈن ءَ چاران بوت۔ ٹیکسی اوشتوک اتنت۔ بلب روژنا اتنت۔ ءُ زند آرام کنان اَت۔
 پدا دروازگ ءِ بُن ءَ ٹک ٹک ءِ توار بوت۔
 بوھیر وتی چک گردینت ءُ ھیال کنان بوت۔ کہ ایش کئے بوت کنت۔
 آ دروازگ ءَ پچ کُرت۔ تو تاج خان راجدپتر نویسوک اوشتوک اَت۔
 بیا تاج خان ترا ھم چے سما انت۔
 تاج خان وتی چشمک ءَ بہ وتی چماں شرکنان بوھیر ءَ چار اِت۔ ءُ تران کنان بوت۔
 من ءَ واب آیگ ءَ نہ اَت۔ من ھم گیلری ءِ تہ ءَ روان چار اِت۔ آں کہ تئی کمرہ ءِ بلب رژناہ انت۔ گُڑا من ءَ ھیال بوت۔ کہ ترا جست بکنیں کہ چے ھیر انت۔ کہ تو آگہ ئے۔
 بوھیر دروازگ ءِ پلک ءَ بند کُرت۔ وھدے تاج خان تہ ءَ پُترت ءُ جاندمی نیمگ ءَ میز کہ گوں دیوال ءَ ڈکہ ایر اَت۔ ءُ یک کرشی یے ایر اَت۔ ھموداں نشت۔ ءُ بوھیر پد ءُ پد وتی تہت ءِ سر ءَ نشت ءُ وھدیکہ آئی پاد چہ تہت ءَ لونجان اتنت۔ ءُ آ وتی متک ءُ ھاریناں یک دگہ سگریٹے در کُرت۔ ءُ بُن دات ءُ گوں تاج خان ءَ ھبر ءُ ھال دیان بوت۔
 نہ زان آں مئے واب پرچے پر اِتگ۔
 ءُ تاج خان نرم نرم بشکھندگ بوان گْوشت۔
 ھر کس زند ءِ مستر ءُ مزنین ذمہ واری زور اِیت۔ گُڑا آئی واب کمتر بنت۔
 ءُ بوھیر وتی عادت ءِ ڈول ءَ بشکھندگ بوان گْوشت۔
 سُچ اِیت۔ مئے اے ذمہ وار۔ سوچے۔ من نہ زان آں کہ چے پیم ءَ ما گوں اے زند ءُ گوں اے زانت ءُ پہم ءَ بیستمی قرن ءِ تہ ءَ زندگ بوت کن آں۔ تاج خان تو بلکنا اچ من شر تر زان ئے۔ کہ قومانی زندگانی یک روچ ءِ تہ ءَ جوڑ نہ بیت۔ بلے قومانی زندگانی تاں ھزار سالاں بدل نہ بیت۔ شر نہ بیت۔ تانکہ آیانی تہ ءَ بدل بوگء۔ واھگ ءُ اوستے نہ بوتگ۔ من نہ زان آں کہ اے شپانک ءُ بگ جت کدی بدل بنت کہ ایشانی زند کدی بدل بیت۔ کہ ایشاں ھم سائنس۔ ازم ءُ آرٹ۔ پٹ ءُ پول۔ ءُ وتی زانتکاری ءِ لہڑگ ءُ ھبے مان کئیت۔ ءُ آ ھم چو ایدگہ قومانی پیم ءَ زندگ بنت۔ راستی جست مئے ذمہ واریانی انت۔ تئی ھبر راست انت۔ بلے چنکس مردم زان انت۔ کہ ما پہ ایشاں چے کنگ ءَ ایں۔ کس نہ زانت۔ ھر کس وتی زند ءَ وتی ڈول ءَ گوازینان انت۔ پیر ءُ ناجوڑ بوان مران انت۔ ءُ کس نہ زانت کہ آیانی ذمہ واری چے انت۔
 ءُ تاج خان چشکہ زانت کہ میر بوھیر چے گْوشگ لوٹ اِیت۔ گْوشان بوت۔
 تو لوٹ ئے۔ کہ تئی اے آریپیں جست ءُ اے آریپیں ذمہ واری ءَ کس دگرے ھم وتی کوپگاں بزور اِیت۔ بلے ترا وانوکیں مردم نیست۔ ترا ھما طبقہ تنے وھدی دست نہ اھتگ کہ تئی ذمہ واریاں گوں تئی ھمراہ بہ بیت۔
 گُڑا چے ایش نا اُمیتیں ھبرے نہ انت۔ بوھیر چہ تاج خان ءَ جست کنان بوت۔ چشکہ آ تاج خان ءِ دپ ءَ بٗو کشگ بلوٹ اِیت۔ کہ آ اے درگت ءَ آئرا چے سوج ءُ سلاہ دَیگ لوٹ اِت۔ ءُ واجہ کار بوھیر ءِ تہ ءَ اے ایش یک مزنیں خاصیتے اَت۔ کہ آ وتی سرگْوستاں گوں دومیاں ھم شریک کنگ ءِ ازم ءَ زانت ءُ کدی وتی ھبر ءَ دومی ءِ سر ءَ نہ جت۔
 ءُ نوں تاج خان آئی ءِ ھیالاں گوں ھم شریک بوان گْوشت۔
 تانکہ تو وتی اے ذمہ واریانی ھاتر ءَ یک طبقہ یے پیدا نہ کُرتگ۔ تئی ھبراں کس پوہ نہ بیت۔ بلکنا مہلوک تئی بازیں ھرکتانی سبب ءَ ترا کافر گْوشگ ءَ انت۔ ایش کہ تو ھدا نہ منّ ئے۔ ءُ تو رسم ءُ دوداں نہ منّ ئے۔ تو وانندہ گل ءِ ورنائیں بچکاں بدواہ ءُ گمراہ کُرتگ۔
 ءُ واجہ کار وتی کشادگیں پیشانی ءَ ھارنیاں یک کشادگیں ءُ پراھیں بشکھندگے پیش داشت ءُ وش بوت۔ کہ تاج خان آئی ءِ کارانی ستا ءِ کنان اَت۔ گْوشت۔
 بلے اے دوبہ ءُ الزام سقراط ءِ سر ءَ ھم ھمیش اتنت۔ کہ آ وتی دور ءِ ھدایاں نہ منّ اِت۔ ءُ وتی کہنگیں رسم ءُ دوداں نہ منّ اِت۔ ءُ ورنایاں ورگلائینت۔ بچار ھر دور ءِ تہ ءَ یک سقراطے پیدا بوگی انت۔
 ءُ تاج خان کھندان ءَ گْوشت۔
 ایشی تہ ءَ شک نیست کہ تو مئے دورانی سقراط ئے۔ بلے نہ زان آں کہ اے بگ جت ءُ شپانکانی مُلک ءِ تہ ءَ کدی اے وتی قومی ذمہ واریاں بزان انت۔ کدی زانتکار ءُ سرپد بہ بنت۔
 ءُ تاج خان لکمہ دیان گْوشت۔
 تئی ذمہ وار زوروک تئی وانندگیں مردم انت۔
 بلے ایش کم انت۔ مئے تہ ءَ ھر چیز ھست۔ بلے علم نیست۔
 مارا انتظار کنگی کپ اِیت۔ کہ مئے تہ ءَ عالم ءُ زانتکار ءُ سرپدیں مردم پیدا بہ بنت۔ تاج خان گْوشان بوت۔ بلے واجہ کار بوھیر چہ تاج خان ءِ پسو ءَ بے دلجم بہ بیت۔ گْوشت۔
 اگاں ما ودار کُرت۔ گُڑا راجدپتر ءِ چول ءُ گْورم چہ مئے سر ءَ گْوز انت۔
 گُڑا تئی ھیال ءَ ھما طبقہ کئے بوت کنت۔ کہ آ تئی ذمہ واریانی ھم شریک بہ بیت۔
 زانتکاریں ءُ وانندگیں ورنا۔ بوھیر پسو دیان بوت۔ ءُ وتی سگریٹ ءَ چشکہ گیشتر دھوت دیان وتی ھبر ءَ دیمی بُرت۔
 ھو زانتکار ءُ وانندگیں مردم۔ ھو بلے اے زانتکار ءُ وانندگیں مردماں مئے راج کبول نہ کنت۔ چی ءَ کہ مئے راج ءِ قدر وانگ ءُ زانگ۔ علم ءُ زانت ءِ سر ءَ ایر نہ انت۔ بلکنا مئے قومی ءُ تمنی درجہ بندی ءِ سر ءَ ایر انت۔
 تاج خان چہ وتی چشمکانی پُشت ءَ بوھیر ءَ چاران بوت۔ ءُ وتی دل ءَ زانت کہ اے واجہ کار سیاست ءِ عملی تک ءُ پہناتاں پہ شری ءَ زانت۔ پمیشا تاج خان اچ آئی جست کنان بوت۔
 من تئی ھبر ءَ پوہ بوت۔ زانت کہ تئی گُڈی ئیں ھم شریک ءُ ھمراہ تئی مروچیگیں نسل ءِ وانندگیں مردم انت۔ کہ باندا ایش قوم ءِ سروکی ءُ پاگ واجہی ءِ واگاں وتی دست ءَ گر انت۔ بلے ایش یک قومے کہ ایشرا مروچی کِش ئے۔ ءُ پدا تئی دومی نسل ایشی برَم ءَ وارت۔ بلے تانکہ ایش نہ بوتگ۔ گُڑا تئی پولیٹکل فلسفہ چے انت۔
 ءُ نوں چشکہ واجہ کار بوھیر دلجم بہ بیت۔ وتی بالشت ءَ وتی سروشک ءِ چیر ءَ دات ءُ گْوشان بوت۔
 من لوٹ آں کہ ھما مزنیں مزنیں سرداراں وتی ھمراہ بکنات کہ آ کئے مُلک ءِ تہ ءَ جمہوریت۔ راجی انساف۔ عدل ءِ یک راھبندے دیم ءَ بیار انت۔
 ءُ تاج خان نیام کپان وتی جست ءَ چگل دات۔ ھنچش چشکہ کسے وتی دست ءَ سنگ ءُ ڈونکے چگل بہ دنت۔
 بلے تئی پولیٹیکل فلسفہ ءِ تہ ءَ ھرطبقہ وتی سیاست ءَ کنت۔ ءُ ھر سیاست پہ وتی طبقہ ءَ بیت۔ دراھیں راج ءِ تہ ءَ سیاست طبقاتی انت۔ پوریاگر ءِ سیاست چہ ھستگار ءِ سیاست ءَ جتا انت۔ ھستگار ءِ سیاست وتی جند ءِ سیاست انت۔ بزگر ءُ دہکان ءِ سیاست ھم پیم ءَ انت۔ اے دنیا ھستگار ءُ نیستگار ءِ دوئیں طبقہانی تہ ءَ بہر انت۔ ءُ اے دنیا ءِ تہ ءَ ھمے پیم ءَ انت۔ گُڑا تئی دراھیں پولیٹکل فلسفہ گوں مزلوم۔ درتہ پُچ۔ ءُ ھستگارانی حقانی ھاتر ءَ انت۔ ءُ تو اے مُلک ءِ تہ ءَ گوں دومی قوم۔ ذات۔ مذہب ءِ مردماں یکجاہ ءُ ھوار یک طبقاتی سیاستے بندات کُرتگ۔ ءُ وت ءَ را مزلوم ءُ نیستگاراں ھم رنگ کُرتگ۔ کہ نوں مزنیں سرداراں وتی پولیٹکل فلسفہ ءِ تہ ءَ آرگ چے یک مزنیں تضادے نہ انت۔
 واجہ کار بوھیر تاج خان ءِ چو سوچن ءَ عت دیوکیں جست ءَ سرپد بوان گْوشت۔
 من زان آں۔ من زان آں۔ کہ تو من ءَ چے جست کنگ لوٹ ئے۔ تو لوٹ ئے۔ کہ من ءُ بیرم ءُ تو۔ اے سئیں مردم جُہد بکن ایں۔ گُڑا مئے جُہد ھچ آسری ءَ نہ رس اِیت۔ ءُ مارا ھر کس کافرگْوشیت ءُ سنگسار کنت۔ تانکہ مامہلوک ءَ وتی پُشت ءَ نہ جتگ۔ ءُ مئے دراھیں زور ءُ طاقت اے وھدی مئے مزنیں سردارانی دست ءَ انت۔ چہ جائیکہ تو ایشرا بمن ئے۔ یا کہ مہ من ئے۔ بلے راستی ءُ حقیقت ھمیش انت۔ ءُ ایش یک تھلیں حقیقتے۔ پرچا کہ مئے دراھیں راج چہ پرنگیاں بگر تانکہ مروچیگیں روچ ءَ چہ دومی دنیا ءَ کٹ بوتگ۔ جتا بوتگ۔ ءُ پرنگی ایشی ذمہ وار انت۔ ءُ من نہ زان آں کہ مگرب وتی دراھیں دودمان ءُ علم ءُ زانت ءُ سائنس ءَ ابید وتی سامراجیت ءِ دمب ءَ پرچے کپتگ۔ آنکہ من چہ مگرب ءِ فلسفہ ءُ زانت ءَ متاثر آں۔ بلے مگرب ءِ سامراجیت من ءَ یک چمے ھم دوست نہ بیت۔ ءُ من گوں وت ءَ بئوکیں نا انسافی ءُ زلمانی ھاتر ءَ مگرب ءِ سامراجیت ءَ کدی پہل نہ کن آں۔ چی ءَ کہ من مگربی سامراجیت ءَ نوک آباتیاتی کش ءُ بگیر ءِ یک زدگیں قومے آں۔ سامراجیت ءُ نوک آباتیاتی کش ءُ بگیر ءِ تہ ءَ اِنکس کہ زلم گوں ما بوتگ گُڑا بلکنا گوں کسی ءَ کنگ بہ بیت۔ مئے بہر ءُ بانگ مئے سرداری نظام۔ مارا سے ملکانی تہ ءَ دربہ در کنوکیں سبب وت ھمے سامراجیت انت۔ کہ ما ایشی شکار بوتگ اوں۔ ءُ کاری ئیں ٹپاں گوں۔ کہ بلکنا مئے آئیوکیں نسل ایشرا وتی ھڈانی تہ ءَ ءُ ھونانی گردشت ءِ تہ ءَ مارشت بہ کنت۔ کہ سامراج ءِ ٹپ چنکس کاری ءُ چنکس گچلیں ءُ ریشیں ٹپ انت۔ کہ بلکنا کدی ایشانی نوں درمان ءُ دارو مہ بیت۔ ءُ من ءَ تُرس انت۔ کہ مئے دراھیں شناست گار ءُ زیان مہ بیت۔ ءُ ما دربہ در گس ءُ لوگانی دپ ءَ مہ پنڈایں۔ پکر مہ کناں۔ من ءَ تُرس اِیت۔ تاج خان۔ من ھرذ ءُ سرام کناں۔ پمیشا من ءَ واب نئیت۔ زان ئے۔ اے گلامی ءِ درد چنکس مزنیں دردے۔
 واجہ کار بوھیر دگہ سگریٹے بُن دات ءُ تاج خان آئرا چاران بوت۔ بلے چشکہ امشپی ایوک ءَ واجہ بوھیر ءَ گپ جنگی اَت۔
 گُڑا وتی ھبر ءَ دیمتر ءَ بران آ گوں تاج خان وتی پولیٹکل فلسفہ ءَ گْوشان بوت۔
 من لوٹ آں کہ مری۔ مینگل۔ بگٹی مزنیں سردار گوں ما بیا انت۔ کہ ایشانی آیگ ءِ متلب ایش بیت۔ کہ مئے زرمبشت دیم ءَ روت۔ ءُ مئے پولیٹکل فلسفہ دیم ءَ روت چی ءَ کہ مئے جُہد ھمیش انت۔ کہ اے مُلک ءِ تہ ءَ یک عدل ءُ انسافے برجاہ دارگ بہ بیت۔
 بلے ڈنی دنیا سردارانی آیگ ءَ وتی پولیٹکل فلسفہ ءِ یک تضادے ھیال کنان بنت۔ چی ءَ کہ سردار کدی وتی طبقاتی سیاست ءَ نیل انت۔
 بلے من زان آں کہ مئے سئیں سردار چہ جائیکہ آ مینگلانی سردار ھاتم نہ بیت۔ کہ مریانی سردار زامران بہ بیت۔ یا کہ بگٹیانی سردار۔ بیورغ بہ بیت۔ وتی سراں کدی چہ مشکل ءُ گرانیاں نہ پہریز انت۔ چی ءَ کہ آیانی کار ءُ کرد چہ ایدگہ سرداراں جتا انت۔ آ وتی سر ءَ کدی جہل نہ کُرتگ۔ آ چہ پرنگیاں ھم نہ تُرس اِتگ۔ بلکنا زامران مری۔ پیروک پرنگیانی بگھی ھم سیوی ءِ تہ ءَ نہ چِک اِتگ اَت۔ من ءَ باور انت۔ کہ آ پہ وتی نام ءُ ننگ ءَ مروکیں مردم انت۔ ءُ آ مئے جُہد ءِ المیں بہر بوت۔ کن انت۔ کہ آیانی ھمراھی ءَ ما یک نوکیں راھبندے دیم ءَ آورت کن ایں۔ کہ اد ءَ اے مُلک ءِ تہ ءَ عدل انساف ءُ جمہوریت آورت کنیں۔
 چے گوں سردارں تئی دیوان بوتگ۔ تاج خان جست کُرت۔
 منی ھبر ءُ ھال ھست انت۔ منی ءُ آیانی دیوان ھم بوتگ۔ ءُ دو سے روچ ءِ تہ ءَ من پارٹی ءِ سینٹرل ایگزیکٹیو کمیٹی ءِ دیوانے لوٹائینتگ کہ تو ھم ایشی بہرے ئے۔ ءُ بیرم ھم ایشی تہ ءَ گون انت۔ ءُ پدا بوھیر گوں وتی کشادگیں بشکھندگی ءَ گْوشان بوت۔ بلے بیرم شائرے۔ ءُ آ وتی دل ءِ لہڑگاں شائری ءِ تہ ءَ در کنت۔ ءُ گْوش اِیت۔ کہ سردارانی سر ءَ ھم شُما دار ءَ بہ جن اِت۔ آ شائری ءِ تہ ءَ سرداراں نہ منّ اِیت۔ بلے آ اچ من چپ نہ انت۔ آ منی ھبر ءَ من اِیت۔ کہ ما مزنیں سردارانی کمک ءَ بگیر وتی زرمبشت ءَ دیم ءَ بُرت نہ کنیں۔
 ءُ پدا تاج خان پاد اھت۔
 بلے خان صاحب ءِ چے بیت۔ میر حمل ءِ بگاوت کُجا شُت۔ نوروز خان ءِ جُہد ءِ آسر چے بوت۔
 بوھیر تاج خان ءَ تاں دروازگ ءَ گْوازینان گْوشت۔
 تو خان صاحب ءَ دل ءَ بہ بر۔ خان صاحب نوں مئے راجدپتر ءِ یک شموشتگیں تاکے۔ آ مئے راجدپتر ءِ یک ھنچشیں تاکے کہ آئرا کس نہ وان اِیت۔
 بلے خان ءِ نامے تو ھست۔ مئے وتی ردوم ءِ تہ ءَ چے خان ءِ دست مان نہ انت۔ تاج خان جست کُرت۔ ءُ بوھیر پسو دات۔ خان ءِ نمک مئے دپ ءَ انت۔ بلے آئی راجدپتری کارست ءُ کردارنوں مرتگ۔ ءُ سردار نوروز خان ءِ جُہد جمہوریت ءُ راجی انساف ءُ ون یونٹ ءِ پروشگ ءِ جُہد انت۔
 بلے ما اِشکُتگ کہ سردار نوروز خان جنگ بندی کُرتگ۔ ءُ آیانی ءُ سرکار ءِ درنیام ءَ راضی نامگ بوگ ءَ انت۔ تاج خان ءُ بوھیر دروازگ ءِ بُن ءَ اوشتوک وتی گُڈی ئیں ھبر ءَ دیان اتنت۔ ءُ تاج خان ءِ ھبرانی پسو ءَ واجہ کار بوھیر گْوشان بوت۔
 بلے ما سردار نوروز خان ءِ جُہد ءَ جمہوری جُہدے زان آں۔
 مہلوک ایشرا دگہ پیم ءَ گْوش اِیت۔
 چے گْوش اِیت۔ مہلوک۔
 مہلوک گْوش اِیت۔ کہ ایش پہ خان ءِ مان ءُ لقب ءَ جنگ انت۔ ءُ نوں کہ خان ءِ کلوھانی سر ءَ آ گوں سرکار ءَ جنگ بندی کُرتگ۔
 بِل کہ بہ بیت۔ تانکہ آ کوہ ءَ گپتگ۔ ایش مئے جنگ انت۔ جمہوریت ءُ سوشلزم ءِ جنگ انت۔ ءُ مادراہ گوں مزنیں سرداراں ھوار ایشی بہرایں۔
 تاج خان بوھیر ءِ گُڈی ئیں ھبراں آئی پولیٹکل فلسفہ ءِ مزنیں تضاد ھیال کنان در کپت۔ بوھیر دروازگ ءَ بند کُرت۔ ءُ وتی تہت ءِ سر ءَ نندوک سُہب ءِ راہ چار بوت۔ بلے چشکہ آئی ذمہ واری چہ گیشاں گیش بوگ ءَ اتنت۔
نوں سُہب ھم نزینک بوتگ اَت۔
 واجہ کار بوھیر نوک واب روگ ءَ اَت۔ کہ دروازگ ءِ سر ءَ کسے دست دَیگ ءَ اَت۔ دروازگ ءِ اولی ٹکینگ ءِ سر ءَ بلکنا دومی ٹکینگ ءِ سر ءَ واجہ بوھیر سمانہ کُرت۔ ءُ نوں اے سیمی وار اَت۔ کہ کسے دروازگ ءَ ٹکینگ ءَ نہ اَت۔ بلکنا گوں دست جنان اَت۔ ءُ پہ ترندی جنان اَت۔ کہ اچ ھمیشی واجہ بوھیر تہل واب بوان پاد اھتگ اَت۔ کہ آئی گْوستگیں شپ گوں تاج خان ءِ باث ءِ تہ ءَ گْوستگ اَت۔ ءُ پدا کہ آ واب شُتگ اَت۔ گُڑا نوں دروازگ ءِ اے تریپ تریپ بنا بوتگ اَت۔
 میر بوھیر پاد اھت ءُ دروازگ ءَ پچ کنان بوت۔
 وھدے دروازگ پچ بوت۔ تو دراھیں اسٹینلے ہوٹل ءِ اولی مزل ءَ پولیس والاھانی یک لشکرے اوشتوک اَت۔ بوھیر زانت کہ چے بوگ ءَ اَت۔ پمیشا آ پہ نرمی پولیس افسر ءَ جست کُرت۔
 چے شُما پہ منی گرپتاری ءَ اھتگ اِت۔
 ھو پولیس افسر چہ وتی کیتو ءَ وارنٹ ءَ در کُرت۔ ءُ بہ بوھیر ءَ تچک کُرت۔ بوھیر وارنٹ ءَ ونت ءُ بشکھندگ بوان گْوشت۔
 من وتی دیم ءَ بشودیں۔ اجازہ ھست۔
 ھو پولیس افسر ھم پہ نرمی پسو دات۔
 میر بوھیر تہ ءَ پُترت۔ وتی جان شُشت۔ پچ گور ءَ کُرت۔ ءُ وتی کسانیں سوٹ کیس ءَ زُرت ءُ در کپت۔
 بیرم ءُ تاج خان ساری ءَ اد ءَ تیار اوشتوک اتنت۔ بوھیر ءِ چم بہ آیاں کپت انت۔ تو آ کھندان ءَ جست کُرت۔
 شُمئے ھم گون اَت۔
ءُ پدا پولیس ءِ لشکر ءِ ھمرائی ءَ آ چہ اسٹینلے ہوٹل ءَ در کپت انت۔ ءُ بُن ءَ اوشتوکیں پولیس ءِ گاڑیانی تہ ءَ سوار بوت انت۔ ءُ پولیس ءِ گاڑیانی توار بوت۔ ءُ پدا بہارگہ ءِ نوک بنا بوتگیں سُہب ءِ تہ ءَ شال ءِ سینٹرل جیل ءِ تہ ءَ زندان کنگ بوت انت۔
کوچی کیمپ ءِ دراجیں کاپر ءِ چیر ءَ چہ روکپتی تانکہ روٹکی دمَگ ءَ زندان ءِ کسان کسانیں بونگانی تہ ءَ کئیزی بنداتنت۔ دو سئے ءُ چار چار ءُ باز بونگانی تہ ءَ پنچ ءُ شش ءُ ھپت مردم سر بہ سر نندوک یا کہ تچک پہ وت جاہ جوڑ کُرتگ اَت۔
 بامن گوں۔ بہاول خان موسیانی۔ میر بٹے خان زرکرزئی۔ میر سبزل خان زرکرزئی۔ میر مستی خان موسیانی۔ میر ولی محمد زرکرزئی۔ ءُ گوں میر غلام رسول نیچار ءَ دراجیں کاپر ءِ جاندمی دمَگ ءَ چہ درنیام ءَ یک دگہ دراجیں پنڈال ءُ ہال ءِ تہ ءَ بندی اَت۔ ءُ آئی کوپگاں ھما چٹوکی تیر کہ آئرا لگ اِتگ اَت۔ نوں ایشی ٹپ آنکہ جوڑ بوان اَت۔ بلے آئی دست تنے وھدی بندوک اَت۔ ءُ آ دراجیں پنڈال ءِ تہ ءَ وتی وتی نپاداں گوں کھڑکیانی بُن ءَ ماں کُرتگ اَت۔ ءُ ڈن ءَ کوچی کیمپ ءِ تہ ءَ رُستگیں دْرچک بہارگہ ءِ تہ ءَ تر کنان ءُ پُھل کنان اتنت۔ ءُ گواتانی تہ ءَ بہارگہ ءِ بومان اَت۔ ءُ مرگانی چیچاڑ اَت۔ ءُ کھڑکیانی بُن ءَ پئوجی سنتری ءُ گاٹ گوں وتی تپنگاں سراپ کنان آیانی چوکیداری ءَ کنان اتنت۔ کہ آیانی ایوک ءَ بدن ءِ کپ درا بوت۔ ءُ ایدگہ کپ چہ کھڑکیانی دیوال ءِ سبب ءَ چہ چماں چیر اَت۔
 کدی کدی سنتری چہ کھڑکیاں آیاں چاران بوت انت۔ چشکہ دلجم بوت انت۔ کہ آیانی کئیزی وتی نپادانی سر ءَ تچک اَت۔ تو آ وتی سراں جہل کنان پد ءُ پد پنڈال ءِ ایدیم آ دیم ءَ سراپ کنان بوت انت۔ ءُ ھر شش ساھتاں پد کہنگیں سنتری نوک بوت انت۔ ءُ کدی کدی آیانی یک دومی ءَ گاشن ءِ توار بندی آیانی گوشاں کپت۔ یا کہ آیانی رائفل ءُ تپنگانی بلٹ ءِ توار اھت کہ ایش آیانی ھمروچیگیں ڈرل ءِ یک بہرے اَت۔
 ءُ کدی کدی چہ دراجیں کاپر ءَ کہ اد ءَ بونگانی رد ءُ کتارے اَت۔ چہ روٹکی تاں روکپتی دمَگ ءَ بستگ اَت۔ کوکار ءُ جگایے ءِ توارے آیان بوت۔ کہ ایش ھما دراھیں مردمانی کوکار ءُ جگاہ ءِ توار اَت۔ کہ آ کوہ ءَ چہ جہل کپتگ اَت۔ ءُ نوں اد ءَ بندی کنگ بوتگ اَت۔
 بامن درآئوکیں روچ ءِ روژنائی ءِ تہ ءَ روٹکی نیمگ ءِ یک کھڑکی ءِ بُن ءَ اوشتوک نوک ترک کنوکیں دْرچکانی رد ءُ کتاراں چارگ ءَ اَت۔ کہ آ پنڈال ءِ دراج ءُ ژلی ئیں ھویلی ءِ تہ ءَ یا کہ اچ آئی ڈن ءَ زیبائیں بنگلہانی ایدیم آ دیم ءَ رستگ اَت۔ ءُ اے بنگلہانی سر ءَ ٹین ءِ چادر بستگ اَت۔ یا کہ سہریں رنگ ءِ ایسبسٹاس ایر کنگ بوتگ اَت۔ کہ دْرچکانی پُھلانی درنیام ءَ ایش چمانی تہ ءَ باز زیبا درا بوان اتنت۔ ءُ ھمے ڈولیں بنگلہانی رد ءُ کتارے تاں پُشت ءِ کوہ مردار ءَ سر بوت انت۔
 نہ زان آں کماندان سرپراز خان ءُ آئی سنگت کُجا بندی انت۔ بامن نوک تِرک کنوکیں دْرچکاں چاران ھیال کنان بوت۔ ءُ پدا آئرا ھیال اھت کہ کوچی کیمپ ءِ تہ ءَ کئے زانت کہ آ کُجا انت۔ وت بامن شال ءِ سراگ سراگ ءَ زانت بلے آ کوچی کیمپ ءَ کدی نہ دیستگ اَت۔ آنکہ نام اِشکُتگ اَت۔ کہ ایشی تہ ءَ کسے شُت گُڑا آ زندگ ءُ سلامت اچ ایشی در نہ اھت۔
 چی ءَ کہ کوچی کیمپ پٹ ءُ پول ءِ جاھے اَت۔ کہ اد ءَ چہ بندیانی سائنسی ڈولاں گوں تفتیش کنگ بوت۔ ءُ بامن نہ زانت کہ اے سائنسی پٹ ءُ پول چے پیم ءَ بوت۔ کہ چہ ھمے ھیال ءَ آئی جان چہ تُرس ءُ لرز ءَ پُھر بوت۔ کہ نوں آ وت کوچی کیمپ ءِ کئیزی یے اَت۔ ءُ گوں آئی ھر چیز بوت۔ کُرت۔ کئیزیاں بے واب کنگ بوت۔ دراھتگ۔ یک پاد ءِ سر ءَ اوشتارینگ۔ گرم ءُ سارتیں آپ آیانی سر ءَ مان گیجگ ءُ سگریٹ ءِ سر ءَ داگ دیگ۔ ھما دراھیں سزاھانی بارو ءَ بامن اِشکُتگ اَت۔ کہ آ اد ءَ کوچی کیمپ ءِ تہ ءَ کارمرز کنگ بوت انت۔ بلے نوں اے سائنسی ڈولاں پٹ ءُ پول ءِ بابت ءَ آ اولی وار وت چہ سنتری یے ءَ اِشکُتگ اَت۔ وھدے سے روچ ساری آئرا گوں ایدگہ سنگتاں ھوار بندی کنگ بوتگ اَت۔ ءُ ھما سنتری آئی تہ ءَ دکہ ءُ تیلانک دَیگ ءَ پد گْوشتگ اَت۔ دلجم بہ بو۔ سائنسی ڈولانی تفتیش ءَ پہ تیار بہ بو۔ ءُ اے سائنسی ڈولانی تفتیش ءِ سر ءَ بامن ھبکہ بوتگ اَت۔
 ءُ نوں آ چہ کھڑکی ءَ ڈن ءَ چاران اَت۔ وھدیکہ آئی سنگت وتی وتی نپاداں تنے وھدی واب اتنت۔
 ءُ آ پیریں نوروز خان ءِ بارو ءَ پکر جنان بوت۔ کہ کس نہ زانت کہ آ کُجا اَت۔ بلے پدا بامن وت ءَ را دلجم کنان پکر جنان بوت۔ کہ گوں وھد ءِ گْوزگ ءَ ھر چیز شر بیت۔ ھر کس ءِ بارو ءَ زانگ بیت۔ کہ کئے کُجا ات
 پدا میر ولی محمد زرکرزئی پاد اھت ءُ آئی بُن ءَ اوشتات ءُ ڈن ءَ چہ کھڑکی ءَ آ دیم چاران بوت۔ چے چارگ ءَ ئے۔ گوں وتی وابینگیں چم ءُ کری بڈی ئیں ریش ءَ۔ آ ڈن ءَ چاران چہ بامن ءَ جست کُرت۔ میر ولی محمد ءِ چشکہ شپ ءِ واب پیلو نہ بوتگ اَت۔ کہ آ تنے وھدی جان کشان اَت۔
 بامن آئرا چاران گْوشت۔
 من ءَ باور نہ اھت کہ ما چون گرپتار بوتیں۔ اے پنڈال ءِ ھیال منی وہم ءُ گمان ءِ تہ ءَ نہ اَت۔ بلے باز رنداں زند ءِ تہ ءَ ھنچش بیت۔ کہ مردم ءِ واب حقیقت بنت ءُ مردم ءِ راستی زند وت یک وابے جوڑ بیت۔ کہ زند ءِ مزنیں راز ھمیش انت۔ چے اے زند یک رازے نہ انت۔ کہ زیکیں روچ ءَ ما کوہ ءِ سنگ سنگ ءِ سر ءَ سٹان ءُ لک کپان اَت۔ ایں ءُ مارا گوات ھم نہ پج اتاں ءُ رسینت نہ کُرت انت۔ ءُ مروچی ما اد ءَ بندی ایں۔ میر چے اے دراھیں زند ترا وابے گمان نہ بیت۔
 ءُ میر ولی محمد آئی کوپگاں دستاں ایر کنان گْوشت۔
 بامن تو وتی پکراں گندگ ءُ بد مہ کن۔ بچار گوں ما سافاں ساف دروہ ءُ دوکہ بوتگ۔ سردار نوروز۔ من ءُ تو دراہ قرآن شریف ءُ ھدائی کتاب گْوشاں۔ ءُ مئے سکھت ءُ یکین ایش انت۔ کہ ھدائی کلام پیگامبر مھمدؐ ءِ سر ءَ نازل بوتگ ءُ ایش کہ قران ءِ تہ ءَ راستی مان انت۔ ءُ حقیقت مان انت۔ ایش دروگ ءُ پریبانی بدواہ ءُ بدی دار انت۔ ءُ ایشی راستی ءُ حقیقت ءِ پشتی وان انت۔ وھدے شازادگ سلمان ءُ ایدگہ میر ءُ سردارانی ھمرائی ءَ مُلا حسن قران در کُرت۔ ءُ سردار ءِ دیم ءَ ایر کُرت۔ تو سردار نوروز ایشرا راستی ءِ سر ءَ بندوکیں یک سوگند ءُ کول ءُ کسمے ھیال کُرت۔ ءُ گوں دراھیں ھمرایاں سلاہ دور دات پمیشا کہ خان ءُ سرکار ءِ ھر دوکانی گْوشگ ھمیش انت۔ کہ گوں ما انساف کنگ بیت۔ ھما کہ سلاہ دور دَینت۔ بلے ما چے زانتاں کہ گوں ما چش بیت۔ ما قران۔ ھدا ءُ پیگامبر ءِ نام ءِ سر ءَ وتی سلاہ دور دات چی ءَ کہ ایش مئے ایمان ءِ بہر انت۔ بلے ما نہ زانتاں کہ گوں ما چش بیت۔ نوں تو پکر مہ کن۔ ایشرا ھدا ءِ سر ءَ دور بدئے۔ آئوکیں روچ ءَ راجدپتر وت پیسلہ کنت۔ کہ راستی گوں کئے ءَ گون اَت۔ کئے دروگ بندیت۔ کئے راست گْوش اِیت۔ ءُ کئے راستی ءِ سر ءَ انت۔ ءُ کئے برحق انت۔ ایشرا ھدائی سر ءَ دور بدئے۔ دل ءَ مزن بہ کن۔ پکر مہ کن۔ دلجم بہ بو۔ ایوک ءَ من ءُ تو اد ءَ نیاں۔ چار سد پنچ سد مردم دگہ اد ءَ بندی انت۔ آیان مئے پیم ءَ ھدا ءَ زندے داتگ ءُ آ مئے پیم ءَ پکر جن انت۔ ءُ مئے پیم ءَ مونجا ءُ ملور بنت۔ ھنچش چشکہ من ءُ تو۔ گُڑا تو چی ءَ پہ پریشان بئے۔ بچار نوں ھدا گوں زالماں چے کنت۔
 میر ولی محمد آئی طبیب ءُ آئی دل ءِ تسلا دیوک اَت۔ بلے بامن زانت کہ گوں سردار نوروز خان گوں آئی ھمرایاں یک مزنیں دروہ ءُ دوکہے کنگ بوتگ اَت۔ ءُ آیان قرآن پاک ءِ سر ءَ چہ کوہ ءَ جہل کنگ بوتگ اَت۔ کہ ایش راجدپتر ءِ چہ کُلاں مزنیں دروہ ءُ دوکہے اَت۔ کہ ایشرا اے مُلک ءِ راجدپتر ءِ پن پن یات داشت ءُ نویس اِت۔
 بلے ذاتی سورت ءَ بامن ءَ کدی اے ھیال نہ اھتگ اَت۔ کہ گوں آیاں کدی چش بیت۔ ءُ پدا میر ولی محمد آئی ءِ چمانی تہ ءَ چاران جست کُرت۔
 تئی دست ءُ کوپگ چون انت۔
 تئی دارو ءُ درمان بہ بنت ءُ اے دست شر مہ بیت۔ ایش چون بوت کنت۔ ءُ وتی بندوکیں دست ءَ بہ ولی محمد تچک کنان بامن گْوشان بوت۔ منی دست ءِ درد۔ منی وتی جند ءِ ذات ءِ چے متلب۔ زاناں میر من نوں وت ءَ را شموشتگ۔ آنکہ ساری ءَ من مُدام ھر چیز ءِ تہ ءَ وتی ساھگ ءَ چاران بوتگ ءُ ھر جاہ وت ءَ را چار اِتگ ءُ وت ءَ را دیستگ۔ بلے نوں من ھیال کناں کہ اے دنیا ءِ اے آریپیں بُرزی ءُ جہلیانی تہ ءَ منی وتی چے درجگ ءُ چے ھیثیتے۔ یک مردمے چہ جائیکہ ھر چنت کہ وت ءَ را بگْوند اِیت۔ ھیال بہ کنت۔ بلے آ ھدا بوت نہ کنت۔ آ مان اِیت۔ مردمے۔ آئی ھون ءِ گردشت۔ آئی پادانی سرینگ۔ آئی چمانی گردینگ۔ ءُ آئی جگر دل۔ پُپ ءُ ھوج اے درا کدرت ءَ جوڑ کُرتگ۔ ءُ اے دراہ رئوکیں چیز انت۔ فنا بوئوکیں چیز انت۔ نہ مان انت۔ گوں پیگامبراں۔ نہ متگ انت۔ گُڑا گون ماچون پشت کپ انت۔ بلے مئے شعور ءِ رگ ءُ روھت تاں دور ءَ رو انت۔ ایش اد ءَ کھڈ نہ انت۔ بلکنا ایشی رگ ءُ روھتگ تاں دور روان گندگ بنت۔ ءُ ھمے ھاتر ءَ من ھیال کن ایں۔ کہ مئے زند چہ مئے بدن ءِ ھاک ءَ ساری ءَ بوتگ ءُ اے زند چہ مئے بدن ءِ ھاکوت ءِ ڈھرینگ ءَ پد ھم مان اِیت۔ اے درداں زانت ءُ مار اِیت۔ چی ءَ کہ ماراجدپتر ءِ ٹپاں کدی نہ شموش ایں۔ آنکہ منی زند مان اِیت۔ کہ نہ مان اِیت۔ من ءَ ایشی پرواہ نیست۔ بلے چے مئے پد ءُ پاچوڑ مان اِیت۔ کہ نہ مان اِیت۔ چے مئے سادگی۔ مئے بے زانتی۔ کدی کُٹ اِیت۔ کہ ما قران شریف ءِ سر ءَ سکھت کُرت۔ ءُ سلاہ دور داتنت۔ ءُ گوں ما اے پیم بوت۔ چے اے دردے نہ انت۔
 میر ولی محمد بشکھندگ بوت۔ ءُ بامن ءِ ھبرانی نیمگ ءَ دل گور نہ دات۔ بیا بروآں۔ مئے چار ءُ نیاری۔ ءَ سنتری آورتگ۔
 ھما دمان ءَ ایدگہ سنگت ھم پاد اھتگ اَت۔ ءُ یک ءُ ایوک ءُ بوداریں غسل خانگ ءِ تہ ءَ دست ءُ دیم شودان آیان ءُ نندان اتنت۔ کہ بامن ءُ میر ولی محمد ھم نشتگ اَت۔ ءُ سنتری ءَ پہ ھر کس ءَ یک یک پکوکیں نان ءُ یک کوپے چاہ ایر کُرتگ اَت۔ ءُ درشتگ اَت۔
 بٹے خان وتی گْوستگیں آزاتی ءِ مارشتانی سر ءَ مونجا ءُ پریشان گندگ بوت۔ چشکہ آ آزات نہ اَت۔ گُڑا ھچ چیزے نہ اَت۔ آئرا وتی ناگتیں بندی گری تورگ ءَ اَت۔ چشکہ آئرا باور مہ نہ اھت کہ چہ قران ءُ کسم پد سرکار آیاں اے ڈول ءَ بندی کنت۔
 مستی خان موسیانی کہ ساری ءَ مُدام بے جار اَت۔ ءُ تلوسگی اَت۔ نوں وتی چماں پرپٹینان نہ زانت کہ آخر پنڈال ءِ اے دیوالاں پُشت ءَ آزاتی ءِ متلب چے اَت۔ بہاول خان کہ مُدام جنگ ءُ چوپانی دلدادگ اَت۔ نہ زانت کہ وتی دل ءِ مارشتاں چے پیم ءَ پدّر بہ کنت۔ ایوک ءَ وتی سنگتانی دیم ءَ چاران چاہ وران بوت۔ ءُ آئرا نہ زان آں چہ وتی جند ءِ سنگتاں ھم بد اھت۔ آ وتی سنگتانی ھبراں باز چپ چل ءُ سبک سند ھیال کُرت۔ چشکہ آیاں ھبر مہ بیت۔ کہ آئی یعنی بہاول ءِ دل ءَ چے اومان ءُ چے واھگ اتنت۔ ءُ آ کمکیں پشومان بوت۔ کہ آئرا وتی بیر ءَ چہ بازاں گرگی اَت۔ گیشتر جنگ کنگی اَت۔ ءُ گیشتر ھون تاچینگی اَت۔ بلے چشکہ نوں آ چرے دراھیں چیزاں نوں وت ءَ را زبہر ھیال کُرت۔ چشکہ آ یک بے ساھیں بدنے اَت۔ ءُ ایدگہ ھچ چیزے نہ اَت۔ آئرا چہ وتی جند ءِ سنگتاں ھم بد آیان اَت۔
 ھنچش میر غلام رسول نیچاری ھم چش بدھا ءِ پیم ءَ چپ ءُ ھاموش اَت۔ بلکنا دل ءِ تہ ءَ وتی سر ءَ۔ دنیا ءِ سر ءَ ءُ اے دنیا ءِ المیں درد ءِ سر ءَ ایوک ءَ بشکھندگ بوت کُرت۔ ءُ اچ آئی دست ءَ چشکہ دگہ ھچ چیزے بوت نہ کُرت۔ ءُ آ ھیال کنان بوت۔ کہ چرے المیں درد ءَ پد ایدگہ دراھیں درد چشکہ پوک ءُ بے سیت اتنت۔
 ءُ میر جمال نیچاری ھنچش کہ چپ اَت۔ گُڑا وتی ھمے چپی ءَ پہ وت شر زانت پرچا کہ زند ءِ بازیں چیزاں مردم پیلو کُرت۔ نہ کنت۔ گُڑا پرائی ایوک ءَ چپ بوگ شر تر اَت۔
 بلے میر ولی محمد کہ عمر ءِ تہ ءَ چہ ایدگراں مزن اَت۔ گْوشان بوت۔
 زاناں شُما دراہ تُرس اِت۔ شُمارا وتی لوگ ءُ گسانی یات آیان انت۔ بلے شُما زان اِت۔ کہ چہ تُرس ءَ ھچ وھد نہ گْوز اِیت۔ تانکہ تو ھمت نہ کُرتگ۔
 ءُ بٹے خان بشکھندگ بوت۔ اگاں ما بہ تُرس اِتیں۔ گُڑا ما جنگ نہ کُرت۔
 مستی خان لکمہ دیان بوت۔ بلے مارا وتی جند ءَ چہ تُرس کئیت۔ اے دگہ ھبرے۔
 بامن وت ءَ را راست کُرت۔ چے متلب۔ تو چہ وتی جند ءَ پرچے تُرس ئے۔
 ءُ مستی خان پسو دات۔ پمیشا کہ وھدے من ھچ کُرت۔ نہ مکن آں۔ گُڑا من ءَ چہ وت ءَ تُرس کئیت ءُ من ءَ ھنچش مارشت بیت۔ کہ چشکہ من وتی سر ءَ گوں دیوال ءَ بجن آں۔
 بلے بامن گْوشان بوت۔ چشکہ مستی خان ءِ لہڑگاں جہل بگیج اِیت۔
 بلے اے جاور تئی وتی دل ءُ پکر ءِ پیداور نہ انت۔ بلکنا دگہ کسے اے جاوراں پرتو پمن پیدا کُرتگ۔ گُڑا مئے تُرس ءُ نا تُرس چے معنا دار اِیت۔ نوں مارا اے جاوراں سگگی انت۔
 ءُ بٹے خان بشکھندگ بوان گوں بامن ءَ راضی بوت۔ ءُ گوں مستی خان ءَ دلگوش بوان گْوشت۔
 قران پاک ءِ سر ءَ سکھت تئی وتی پیسلہ اَت۔ تو قران ءِ سر ءَ چہ کوہ ءَ جہل کپت ئے۔ گُڑا نوں پرچے تُرس ئے۔ تئی پیسلہ ءِ تہ ءَ ھچ تہاری یے نہ اَت۔ تہاری ءُ بدی ھما مردمانی تہ ءَ انت۔ کہ آ ترا قران پاک ءِ سر ءَ چہ کوہ ءَ جہل کُرت۔ ءُ پدا ترا بندی کُرت۔ پمیشا من نہ زان آں کہ منی تہ ءَ کدی تُرسے کئیت یا کہ ھست۔ من وتی ھر چیز ءَ ھدا ءِ سر ءَ دور داتگ۔
 ءُ مستی خان۔ بٹے ءِ نیمگ ءَ ھورت ھورت چاران گْوشت۔ چشکہ وتی ھبر ءَ ساف بہ کنت۔ کہ آ چہ مردم ءُ چہ چیزں تُرسگ ءَ نہ اَت۔ ءُ نیکہ بزدلے اَت۔ بلکنا آ ھما تُرس ءِ گپ ءَ جنان اَت۔ کہ ایش گوں ھر یل ءُ بہادریں مردم ءَ گون بیت۔ بلے مستی خان چشکہ چہ لوزانی کمی ءَ اے مارشت ءُ اے مارگ ءَ بیان کُرت نہ کُرت۔ کہ اگاں یک بہادر ءُ یلیں مردمے تُرس اِت۔ گُڑا آئی تُرس چہ یک نزور ءُ بزدلے ءَ چہ چون جتا اَت۔
 ءُ مستی خان۔ بامن ءُ بٹے ءَ مارشت دَیگ لوٹ اِت۔ کہ آذاتی شکل ءُ دروشم ءِ تہ ءَ نہ تُرس اِت۔ بلکنا آئی تُرس ءِ یک گیر ذاتی کشک ءُ راھے اَت۔ کہ آ ایشرانوں بیان کُرت نہ کُرت۔ بلے ایش ساڑی ءُ موجود اَت۔ کہ بٹے ءُ بامن بلکنا ایشرا نہ زانت انت۔
 بلے پدا مستی خان یک وارے پدا وتی ھبر ءَ ساف کنان گْوشت۔ بچار یا ما آیانی قران ءُ کسم ءِ سر ءَ باور مہ کُرتیں یا کہ نوں مارا اد ءَ اھتگ ایں گُڑا مارا چہ وتی وہم ءُ وسوسگاں دور بوگی اَت۔ ءُ من وتی ھمے وسوسگاں کہ کدی کدی اے وسوسگ مارا سک تنک کنان ءُ من ءَ تُرس کپ اِیت۔ کہ چش مہ بیت۔ کہ چہ منی دست ءَ چیزے بہ بیت۔ من پہ وتی ذات ءَ نہ تُرس آں۔ من چہ وتی ذات ءَ تُرس آں۔ نہ زان آں کہ شُما ایشرا چون زان اِت۔
 ءُ بامن چشکہ زانت کہ مستی خان چے گْوشگ لوٹ اِت۔ گْوشت۔
 تو گْوشگ لوٹ ئے۔ کہ ترا اے جاور دوست نہ انت۔ تو وتی بندی گری ءَ کبول نہ کُرتگ۔ پہ دل کبول نہ کُرتگ۔ پمیشا تو تُرس ئے۔ کہ اچ تو چیزے مہ بیت۔ ھنچش نا۔
 ءُ مستی خان راضی بوت۔ بلکنا تو منی دل ءِ ھالاں شر داتگ کہ من وتی جاوراں بلکنا کبول نہ کُرتگ۔ چی ءَ کہ من بگاوت کنگ لوٹ آں۔ من اچ اے جاوراں درآیگ لوٹ آں۔
 ءُ بامن وش بوت۔ کہ آ چشکہ مستی خان ءِ دل ءِ رازاں زانتگ اَت۔ کہ نوں مستی خان ءِ ھما مارشت زیان بوتگ اَت۔ کہ آ وت ءَ را بزدل ءُ نزوریں مردمے ھیال کنان بوتگ اَت۔ ءُ آ نوں وتی دل ءَ وش اَت۔ کہ نوں بٹے خان ءُ بامن ءُ ایدگہ سنگت کہ آیانی گپّاں دوست دارگ ءَ اتنت۔ آئرا بزدل ءُ نزوریں مردمے ھیال کنگ ءَ نہ اتنت۔
 ءُ بامن مستی خان ءِ چمانی تہ ءَ چاران دیمتر ءَ گْوشت۔
 بلے تو بگاوت کُرت۔ نہ کن ئے۔ چی ءَ کہ تو نوں بندی بوتگ ئے۔ یک بندی ءُ گرپتاریں مردے ایوک ءَ وتی نوں وتی سگ ءُ سینگ ءَ مزن بہ کنت۔ کہ اچ ایشی دگہ جتائیں راھے پرائی پشت نہ کپتگ۔
 ءُ میر بہاول خان گْوشان بوت۔
 ھمیش تو زور ءَ نزور کنت۔
 ھمیش تئی چکاس ءُ امتھان انت۔ میر سبزل خان کہ تنے وھدی چپ اَت۔ وتی ریش ءَ ھارینان گْوشت۔ پدا سنتری دروازگ ءَ پچ کُرت۔ ءُ دراھانی دلگوش ھمانگر بوت۔
 کئیزیانی ناماں گران بوت۔ چشکہ آیانی حاضری جنان بہ بیت۔
 بٹے۔ مستی۔ بہاول کئے انت۔ پاد بیااِت۔
 ءُ بٹے خان۔ مستی خان ءُ بہاول خان۔ پاد اھت انت۔ ءُ سنتری گْوشان بوت۔ منی پد ءَ بیا اِت۔ ءُ آ ھر سَئے سنتری ءِ پُشت ءَ چہ پنڈال ءَ در کپت انت۔
 اچ آیانی در کپگ ءَ پد یک چپ چپائی ءُ یک ھاموشی یے مان اھت۔
 سبزل وتی دیم ءَ تہار کنان گْوشت۔ آیان پہ سزا ءَ برگ ءَ انت۔ مئے سزا ءِ وار کئیت۔
 بامن نہ زانت کہ چے بگْوش اِیت۔ آئی مارگ ءُ مارشت اے دمان ءَ ھنچش اتنت۔ چشکہ مہروان ءِ وتی مالقا ءِ ساری ءِ مہروان ءَ بگنداِیت۔ ءُ آئرا ھیال بئیت۔ چش بوت نہ کنت۔ چش بوت نہ کنت۔
 ایش چو ھما ھیال ءَ یک دل توسیں ھیالے اَت۔ کہ نوں چہ بٹے۔ مستی ءُ بہاول ءِ برگ ءَ پد آئی دل ءَ پیدا بوتگ اَت۔ ءُ آئی ءِ دل ءَ نہ منّ اِت۔ کہ گوں آئی ھم چش بوت کنت۔ ءُ آئی دل گْوشگ ءَ اَت۔ کہ چش بوت نہ کنت۔ چوش بوت نہ کنت۔
 چہ پنڈال ءُ دراجیں کاپر ءَ روبرکتی دمَگ ءَ یک کسانیں کوٹی ءِ تہ ءَ بیرم ءُ بوھیر بندی اتنت۔ زانگ ھمیش بوت۔ کہ ایش بندی جاھی ءَ نہ اَت۔ ھنچ چشکہ دراجیں کاپر ءِ بیرکس۔ بونگ یا کہ پنڈال کہ ایش پئوجیانی وتی کارانی ھاتر ءَ کارمرز بوگ ءَ اتنت۔ بلے نوں کہ بگاوت کنوکیں مردماں سدانی کساس ءِ تہ ءَ آرگ ءُ بندی کنگ بوتگ اَت۔ گُڑا پرایاں چشکہ دمانی تہ ءَ اے بیرکس۔ ءُ بونگ ءُ پنڈالاں ھورک ءُ ھالی کنگ بوتگ اَت۔ تانکہ ساری ءَ آیاں جاہ ءُ جاگہ دَیگ بہ بیت۔ بیرکس ءُ بونگ ءُ پنڈال ءِ کشک ءَ اے کسانیں گس ھم ھورک کنگ بوتگ اَت۔ کہ اد ءَ واجہ کار بوھیر ءُ بیرم ایر کنگ بوتگ اَت۔
 بلے اے کسانیں گس ءِ ایدگہ کوٹی یا کہ کمرہ اگاں ھست اتنت۔ گُڑا بوھیر ءُ بیرم ءَ ایشانی ھبر نہ اَت۔ چی ءَ کہ ایش آیانی وتی گمان اَت۔ کہ ایش یک کسانیں گسے اَت۔
 کوٹی کسان اَت۔ کہ ایشی تہ ءَ یک تہتے جاگہ گپت بلے نوں ایشی تہ ءَ تہت ھم نہ اَت۔ ءُ نیکہ تگرد۔ میز۔ کرسی یا کہ دگہ چیزے ایشی تہ ءَ مان اَت۔ بگیر چہ سمینٹ ءِ فرش ءُ ڈگار ءَ کہ سک ءَ ساف اَت۔ کہ اد ءَ بوھیر ءُ بیرم ءِ نپاد ایر اَت۔
 کوٹی ءِ روکپتی ءُ روبرکتی دمگاں دو کھڑکی اتنت۔ بلے زانگ بوت۔ کہ چہ بوھیر ءُ بیرم ءِ آیدگ ءَ ساری آیاں لِچ کنگ بوتگ اَت۔ سیل ءُ مُہر کنگ بوتگ اَت۔ ءُ پدا دراھیں کوٹی ءُ سفیدی جنگ بوتگ اَت۔ کہ چہ ایشی دیوالاں رنگ ءِ بٗو آیان اَت۔
 ایوک ءَ یک دروازگ ءِ ڈن ءَ یک کاپر ءِ تہ ءَ پچ بوت۔ کہ اے کاپر بوھیر ءُ بیرم ءَ پہ شری یات اَت۔ وھدیکہ یک ھپتے ساری آیاں ھموداں آرگ بوتگ اَت۔ ءُ بندی کنگ بوتگ اَت۔ کہ یک سنتری ءِ بوٹانی رو ءُ آ ءِ توار کاپر ءِ تہ ءَ اِشکنگ بوت۔ ءُ پدا یک المیں چپ چپائی یے اَت۔ کہ کس کسے ءِ توارنہ اِشکُت۔
 بوھیر ءِ سگریٹ ھلاس بوتگ اَت۔ ءُ آ چہ بیرم ءَ سگریٹے لوٹ اِت۔ کہ نوں آ چار زانوں دیم پہ دیم نندوک اتنت۔ ءُ ڈن ءَ روچ اَت۔ یا کہ شپ آیاں ھبر نہ اَت۔ بلے چہ دروازگ ءِ درزاں روژنائی یے تہ ءَ پُتران اَت۔ کہ زانگ بوت۔ کہ ڈن ءَ روچ انت۔ بوھیر ءِ دست ءِ کلاک بند اَت۔ چی ءَ کہ آ ایشرا چابی نہ داتگ اَت۔ بلے بیرم ءِ گھڑی ساھت ءَ گْوشان اَت۔ کہ نوں روچ دیگر اَت۔ آنکہ باز ساری آ چہ وتی شپ ءِ واب ءَ آگہ بوتگ اَت۔ کمکیں ونتگ اَت۔ ایوک ءَ سرکاری ھالتاکے آیاں دَیگ بوت۔ کہ ایشی تہ ءَ سرکار ءِ پالیسیانی ستا کنگ بوت۔ بلے ایشی تہ ءَ ھچ ذکر ءُ بیانے نہ اَت۔ کہ بگاوت ءِ مردم گرپتار اتنت۔ آنکہ خان میر احمد یار خان ءِ نظر بندی ءِ ذکر ھست انت۔ کہ آ نظر بند اَت۔ ءُ آئی ءُ ایدگہ مردمانی سر ءَ بگاوت ءِ مقدمہ بنا کنگ بوتگ اَت۔ ءُ پدا وپتگ اَت۔ پدا سما کُرتگ اَت۔ پدا آپیں دال ءُ یک پکوکیں نانے وارتگ اَت۔ ءُ وپتگ اَت۔ بلے وھد انگت ءَ گْوزان نہ اَت۔ چشکہ وھد پہ ایشاں یک جاھے اوشت بوتگ اَت۔ اوشتاتگ اَت۔
 بیرم وتی ھر چیز ءَ گوں پاھاز ءِ سر ءَ ایر کنگ ءِ عادتی اَت۔ ءُ آ بوھیر ءِ تب ءِ بے کشکی ءُ بے راھیاں پہ شری زانت ءُ پوہ بوت۔ پمیشا وھدے آ چہ بیرم ءَ سگریٹے لوٹ اِت۔ تو بیرم وتی ڈبی ءَ پچ کُرت۔ تو ایشی تہ ءَ ایوک ءَ یک سگریٹے پشت کپتگ اَت۔ ءُ آ کھندان بوھیر ءَ گْوشان بوتگ اَت۔ تو وتی سگریٹاں کش اِت۔ ھلاس کُرت۔ نوں تو منی سگریٹانی پد ءَ کپتگ ئے۔ بلے اد ءَ ھم یک سگریٹے پشتگ کپتگ۔
 ءُ بوھیر اچ آئی دست ءَ سگریٹ ءَ پچ گپت ءُ گْوشت۔
 من ءَ تو ھر دوہ ایشرا کشاں۔ کپے تو۔ کپے من۔
 ءُ بوھیر سگریٹ ءَ گوں وتی زبان ءَ ترکنان بوت۔ تو بیرم چشکہ پریات بہ کنت۔ بہ گْوش اِیت۔
 من تئی دپی ءَ نہ کشاں۔ تو سگریٹ ءِ دیم ءَ سیاہ کن ئے۔ تو ایشرا تر کن ئے۔ من ءَ چشیں سگریٹ کشگ دوست نہ بیت۔
 ءُ بوھیر کند اِت۔ پمیشا تو من ایشرا تر کُرت۔ تانکہ ایشرا کشّ اِت۔ مہ کن ئے۔
 ءُ بیرم چشکہ اچ آئی زہر بہ بیت۔ ھچ نہ گْوشت۔ ءُ وانوکیں ھالتاک یک وارے پد وانان بوت۔ وھدیکہ واجہ کار بوھیر وتی تریں سگریٹ ءَ دھوت دیان بوت۔
 ءُ پدا چشکہ بیرم وتی زارگرگ ءَ چہ دل ءَ ببارت۔ گْوشت ئے۔
 زان ئے۔ واجہ کار۔ تئی سر ءَ بگاوت ءِ دعوایے بوگ ءَ انت۔
 من ایشرا ساری ءَ زانتگ اَت۔ کہ ھنچش بیت۔ ریاست ءِ تہ ءَ ریاست ءِ جوڑ کنگ ءَ کس سرکارے نہ منّ اِیت۔
 بلے مئے پارٹی یک نوکیں نظامے لوٹ اِیت۔ بیرم وت ءَ را چہ بوھیر پوہ کنان بوت۔ ءُ بوھیر کہ نوں سگریٹ ءَ تاں نیمگ ءَ ھلاس کُرتگ اَت۔ گْوشان بوت۔
 بچار چیز باز گڈ ءُ وڑ انت۔ چیزاں باز گڈ ءُ وڑ کنگ بوتگ اَت۔ یک نیمگ ءَ ڈیھ ءِ بگاوت ءُ دومی نیمگ ءَ مئے نوکیں پارٹی کہ ایشرا سرکار کمیونسٹ۔ گیر مذہبی۔ سوشلسٹ پارٹی یے ھیال کنت۔ کہ وت ڈکٹیٹر نوں وت ءَ را فیلڈ مارشل جوڑ کُرتگ اَت۔ نوں آ امریکائیانی کمک ءَ دراھیں لیفٹ ءِ سیاست ءَ زیان کنت۔ دراھیں کمیونسٹ کہ زمین دوز اتنت۔ نوں اے مئے پارٹی ءِ تہ ءَ سر بر ءَ اھتگ اَت۔ ءُ سرکار ءَ شک انت۔ چی ءَ کہ ایش ڈیھ ءِ بگاوت ءِ تہ ءَ مئے دست ءَ مان کنت۔ ءُ ما ترا گْوشاں کہ خان ءَ سرکار نوں زوتی ءَ ھلاس کنت۔ تئی ھالتاک ءِ اے ھبر دروگے کہ سرکار خان میر احمد یار خان ءِ سر ءَ بگاوت ءِ مقدمہ کنان انت۔ میر احمد یار خان نوں راجدپتر ءِ یک شموشتگیں بہرے جوڑ بوتگ۔ بگاوت نوں تئی سر ءَ بیت۔ منی سر ءَ بیت۔ سردار نوروز ءُ آئی سنگتانی سر ءَ بیت۔ کہ آیاں سرکار قران پاک ءِ سر ءَ چہ کوہ ءَ جہل کُرتگ اَت۔ ءُ نوں بندی کُرتگ۔ نوں گداری ءُ بگاوت خان میر احمد یار خان ءِ سر ءَ نہ بیت۔ بلکنا منی ءُ تئی سر ءَ بیت۔ ایشرا پہک بزان۔
 بلے خان ءِ چے بیت۔
 خان ءِ نظر بندی ءَ پد یک روچے تو اشکن ئے۔ کہ سرکار ءَ آئرا ھلاس کُرتگ۔
 بلے اے بگاوت خان ءِ گْوشگ ءِ سر ءَ سارت بوت۔ چی ءَ کہ خان سردار نوروز خان ءَ کلوہ دیم داتگ اَت۔ کہ آ وتی جاوراں گوں سرکار ءَ شربہ کنت۔ ءُ سردار نوروز باور کُرت۔ ءُ قران ءِ سر ءَ پت ءُ باور کنان گوں وتی سنگتاں جہل کپت۔ گُڑا نوں چے خان اے جاورانی ذمہ نہ انت۔ چے۔
 خان ھشیاریں مردمے واجہ کار بوھیر گْوشان بوت۔ خان وت ءَ را چہ ندارگ ءَ دور داشتگ۔ خان اے دراھیں بگاوت ءَ مئے سر ءَ دور داتگ۔ نوں ما سردار نوروز خان ءِ قبائلی ءُ قومی بگاوت ءِ ذمہ وارآں۔ چہ جائیکہ ما ایشرا بہ من ایں۔ کہ مہ من ایں۔ پرچا کہ ما نوں اے جنگ ءَ سوشلزم۔ راجی انساف۔ ءُ جمہوریت ءِ جنگ گْوشاں۔ ءُ سرکار ءَ تُرس ھمیش انت۔ نوں من نہ زان آں کہ ما سردار نوروز ءُ آئی سنگتانی بگاوت ءَ چے پیم ءَ بزیرآں۔ چے آیاں وتی بزان آں۔ مہ زان آں۔ بلے مارا اے ذمہ واری ءَ پیلو کنگی بیت۔ پرچا کہ اے بزھگیں مردم نوں کُجا برو انت۔ وھدے خان ھم آیاں اِشتگ۔
 ءُ بیرم چہ بوھیر ءِ منطق ءَ دلجم بوت۔ اچ ایشی پیش کہ بیرم وتی جست ءَ بکُرتیں۔ بوھیر وتی ساری ءِ ھبر ءَ دیم ءَ بران گْوشت۔ بچار من زان آں تو زان ئے۔ کہ تمنی ءُ قبیلہ داری جنگ سرکار ءَ بے سوب کُرت۔ نہ کت۔ بلے ما ایشاں اِشت نہ کن ایں۔ ءُ نوں کہ سے مزنیں سردار ءُ سروک۔ ھاتم۔ زامران۔ ءُ بیورغ مئے کش ءَ اھتگ اَت۔ گُڑا چے ما آیانی جنگ ءَ دگری ءِ جنگ گْوشت۔ کن ایں۔ بلے سرکار زان آں ایشرا مئے خلاف ءَ کارمرز کنت۔ ءُ ایشرا سرکارریاست ءِ خلاف ءَ بگاوت ءِ نام دَیگ ءَ انت۔ آنکہ چش نہ انت۔ چی ءَ کہ اے تمنی ءُ قومی زور نوں اے مُلک ءِ تہ ءَ انساف۔ ءُ جمہوریت ءِ ھاتر ءَ بوت۔ کن انت۔ دگہ چیزے ءِ ھاتر ءَ بوت نہ کن انت۔ من اچ اے مُلک ءَ درآیگ ءَ شر نہ زان آں۔ مارا ھمے مُلک ءِ تہ ءَ مرگی انت۔ ءُ ھمے مُلک ءِ تہ ءَ زندگ بوگی انت۔ ما دگہ ھچ جاھے شُت نہ کن ایں۔ ما اے مُلک ءَ پروشت نہ کن ایں۔ ءُ نیکہ ما ایشرا پروش ایں۔ مروچی چہ ڈھاکہ۔ کراچی ءُ لاھور ءُ پشاور ءُ شال دراہ مئے جمہوری حقاں من اِت۔ چے ایش پمّا کسانیں ھبرے۔
 ءُ بیرم گْوشان بوت۔ بلے اے بزھگیں مردمانی لٹ ءُ چوپ ءُ گرپتاری۔ لوگانی بُن دَیگ چے سترئیں ھبرے نہ انت۔ چے ایشانی حق مارا نہ گر انت۔ کہ ما ایشاں توپ ءُ ٹینکانی دیم ءَ داتگ۔
 بوھیر بشکھندگ بوان گْوشت۔
 بیرم تئی شائری آنکہ ترا نازرکیں دلے داتگ بلے سیاست اچ تئی شائری ءُ نازرکیں ھیالاں چہ باز بُرز تر انت۔ آنکہ تئی ھبر راست انت۔ کہ ما پرے بزھگیں مہلوک ءِ دربہ در۔ برباتی ءُ بے گس ءُ لوگی ءِ ذمہ واراں۔ بلے زان ئے۔ کہ راجدپتر چنکس ناروا۔ زالم ءُ بے رھم انت۔
 ءُ آ ھر دو چپ بوت انت۔ کہ نوں ھنچش زانگ بوت۔ کہ ڈن ءَ روچ برکت بوتگ اَت۔ ءُ تہاری ڈن ءَ گیش ءُ تہ ءَ گیشتر بوان اَت۔ آ ھر دو چپ بوت انت۔ کہ یک دراجیں شپے دیم ءَ اَت۔ ءُ نہ زان آں دگہ چنکس چشیں ھزاریں شپ دیم ءَ اتنت۔
 آ ھر دو نپادانی سر ءَ گوں دیوال ءَ تکیہ کنان تہاری ءِ تہ ءَ ھبردیان اتنت۔ آیانی سگریٹ ھلاس بوتگ اَت۔ ءُ آیاں ھر دوکاں چشکہ ایشی مارشت ھست اَت۔ پمیشا بوھیر گْوشت۔
 زان ئے۔ مئے سگریٹ ھلاس بوتگ انت۔
 سگریٹاں تو ھلاس کُرت۔ بیرم تہاری ءِ تہ ءَ پسو دات۔
 یکیں سگریٹ تاں کدیں گوں تو سلامت منت۔ کہ تو بمن دوبہ جنگ ءَ ئے۔
 بلے تو ایشی مُنڈ ءَ ھم نہ اِشت۔
 من چو فیلڈ مارشل ءَ بلکنا زالم ءُ ناروایے اوں۔ بوھیر وت ءَ را گوں مُلک ءِ ڈکٹیٹر ءُ فیلڈ مارشل ءَ ھمرنگ ھیال کنان وت وتی ھبر ءِ سر ءَ کھند اِت۔
 ءُ پدا چپ بوت انت۔ تو بوھیر ءَ ھیالے سُج اِت۔ ءُ آ ایشرا گوں بیرم ءَ درشان کنان بوت۔
 من چہ سنتری ءَ سگریٹے لوٹ آں۔
 سنتری تراسگریٹ کُجا دات کنت۔ آئرا اجازہ نیست۔ بیر جست کُرت۔ ءُ بوھیر پسو دات۔
 بچار من چے پیم ءَ سنتری ءَ سگریٹے گراں۔ سنتری مئے ڈولیں مردم انت۔ آیانی فرض ءُ ڈیوٹی وتی جاہ ءَ۔ بلے ھیال بدار۔ بیرم۔ بنی آدم دراہ یک پیم ءَ انت۔ آیانی تہ ءَ زالم ھم مان انت۔ ءُ مزلوم ھم۔ شریں مردم ھم ھست۔ ءُ بدیں مردم ھم ھست۔ دراھیں مردم ھراب ءُ بد ھیال کنگ مہ بیت۔
 بیرم اِشکُت کہ بوھیر دست مچ جنان ءُ کپش کپش کنان وت ءَ را تاں دروازگ ءِ بُن ءَ رسینت ءُ دروازگ ءَ ٹُکینان بوت۔
 یک زرے پد سنتری دروازگ ءَ پچ کُرت۔ ءُ چہ ڈن ءَ بلب ءِ روژنائی ءِ تہ ءَ پُترت کہ اد ءَ سنتری ءِ ساھگ درا بوت۔ ءُ آ جست کُرت۔
 چے ویل۔ چے مشکل۔
 مئے سگریٹ ھلاس بوتگ۔ چے تو مارا سگریٹے دات کن ئے۔
 بیرم باز سکیں پسویی ءِ اُمیت اَت۔ بلے سنتری ھچ نہ گْوشت۔ ءُ اچ وتی کیتو ءَ وتی سگریٹانی ڈبی ءَ در کُرت۔ ءُ بے واجہ بوھیر ءَ تچک کنان گْوشت۔
 اے دراھیں ڈبی ءَ ایر بکن اِت۔ شُمارا کار کئیت۔ ءُ پدا آ دروازگ ءَ پد ءُ پد بند کُرت۔
 بوھیر ءُ بیرم ءَ ھنچش تور اِت۔ چشکہ آ چہ جیل ءُ کئیز ءَ ھلاس بوتگ۔ آیاں چہ یک سنتری یے ءِ رویگ ءَ یک آزاتیں مارشتے بوت۔ کہ بنی آدم چشکہ اے دنیا ءِ تہ ءَ پہ اے ڈولیں مارشتانی مارگ ءَ زندگ اَت۔
 ءُ آ سگریٹ کشان بوت انت۔ کہ آیانی سگریٹانی تھریشاس شپ ءِ تہاری ءِ تہ ءَ درا بوگ ءَ اَت۔ پدا بوھیر گشان بوت۔
 منی ارادگ ھست کہ منی قران شریف ءِ رجانک ءَ بلوچی ءِ تہ ءَ بکن ایں۔
 ترا اے ھیال چون اھت۔ بیرم اچ آئی جست کُرت۔
 ءُ بوھیر نہ زانت کہ چے بگْوش اِیت۔ من وت نہ زان آں۔ بلے من ءَ ھنچشیں ھیال کاینت۔
 پدا آ چپ بوت انت۔ شپ تہران بوت۔ شپ نیمگ ءَ سنتری دروازگ ءَ پچ کُرت۔ ءُ بیرم ءَ پادکُرت۔ تو وتی چیزاں بزور۔ اچ اد ءَ بروآں۔ تئی جاگہ نوں اد ءَ نہ انت۔
 ءُ بیرم وتی چیزاں زُرت ءُ بیرم چہ بوھیر ءِ کشک ءَ زُرت ءُ بُرت ءُ دروازگ ءَ بوھیر ءِ پشت ءَ بند کُرت۔ کہ نوں واجہ بوھیر وتی کئیز تانائی ءِ اولی شپ ءَ گْوازینگ ءِ جُہد کُرت۔
 ھما گس کہ آئی تہ ءَ نوں ایوک ءَ واجہ کار بوھیر وتی تانائی ءِ کئیز ءَ گْوازینگ ءَ اَت۔ آئی ءِ جاندمی پہنات ءِ کاپر ءِ چیر ءَ دو دگہ کسانیں کوٹی اتنت۔ کہ ایشانی دروازگ یک کسانیں ھویلی ءِ تہ ءَ پچ بوت انت۔ کہ اد ءَ چمنی یے اَت۔ بلے چمنی ءِ کاہ مزن بوتگ اَت۔ دْرچکانی چیزے شاخ ھشک ءُ چیزے تر اتنت۔ کہ نوں بہارگاہ ءِ موسم ءِ تہ ءَ ترک کنان اتنت۔ ءُ یک نلے جنوک اَت۔ ایشی آپ پہ وتی دیم روان اَت۔
 دوئیں کوٹیانی فرش ءَ کْوھنگیں گالی یے مان گیجوک اَت۔ یک کوٹی ءِ تہ ءَ میز کرشی ءُ یک ٹائلٹے اَت۔ کہ چہ بوھیر ءِ کوٹی ءَ شر تر درا بوت۔ ٹائیلٹ دومی کوٹی ءِ تہ ءَ اَت۔ بلے ایشی ٹائیلٹ ءِ کموڈ پرشتگ اَت۔ ءُ آپ ڈن ءَ نہ شُت پمیشا روٹکی نیمگ ءِ کوٹی ءِ ٹائیلٹ کارمرز بوگ ءَ اَت۔ ءُ ھمے شریں ٹائیلٹ والائیں کوٹی ءِ تہ ءَ واجہ کار ھاتم۔ زامران۔ ءُ واجہ بیورغ بندی اتنت۔ کہ آیاں ھم ھما شپ چہ شال ءَ گرپتار کنگ بوتگ اَت۔ چشکہ واجہ کار بوھیر ءُ بیرم ءَ گرپتار کنگ بوتگ اَت۔ بلے کس دومی ءِ ھال ءَ سئی نہ اَت۔ کہ آ کُجام ھند ءَ بندی اَت۔ بلے نیکہ بوھیر ءُ سردار ھاتم ءُ زامران ءُ سردار بیورغ ءِ ھبر اَت۔ ءُ نیکہ ایش میر بوھیر ءِ بارو ءَ زانت انت۔ ھاتم کہ مُدام ترند تبیں مردے اَت۔ کہ گوں آئی یک ھبرے دو نہ بوت۔ مسکرہ جنان بہ سردار زامران ءَ گْوشت۔
 پمن ءُ پہ سردار بیورغ یک ٹائیلٹے بس انت۔ بلے زامرن کہ ٹائیلٹ ءِ تہ ءَ سد گشتاں وتی دستاں شود اِیت۔ یک ٹائیلٹے چے پرائی بس انت۔
 ءُ سردار زامران۔ بیورغ ءِ نیمگ ءَ چاران سردار ھاتم ءِ ھبر ءِ پسو دیان بوت۔
 سردار ھاتم وت چہ نان ورگ ءَ ساری دست نہ شود اِیت۔ نان وارت۔ گُڑا آئی ھیال ءَ من ھم دست مہ شودیں ءُ نان بوریں۔ آنکہ ایش یک مسکرہ ءُ گْونڈیں مسکرایے اَت۔ بلے سردارھاتم چشکہ ایشرا یک مزنیں مسکرایے گپت۔ آئی دیم سہر گشت۔ بلے پدا آ گْوشان بوت۔
 چہ نان ءَ ساری دست شودگ یک مذہبی پرمانے۔ من نہ زان آں سردار تو کدی مذہبی بوتگ ئے۔
 ءُ سردار بیورغ کہ نوک ورنا اَت۔ ءُ آئی ریش کُل سیاہ اَت۔ ءُ بروت ھم سیاہ اتنت۔ گوں وتی بُرز بالاد ءُ مزنیں پلک ءُ ھڈاں یک سبریں مردمے اَت۔ گْوشت۔
 زان آں سردار ھاتم تئی بازیں ھرکتانی سر ءَ وش نہ انت۔ بلے منی ھیال ءَ شمئے تہ ءَ یک ھست۔ ھر دوکانی تہ ءَ شُما چیزانی کنگ ءَ پہ ضرورت نہ کن اِت۔ بلے پمیشا کن اِت۔ کہ مارا ایشاں کنگی انت۔
 ءُ سردار زامران کھندان ءَ گْوشت۔
 ئی ھیال ءَ تو چرے واھگ ءُ ءَ پاک ئے۔
 من وت ءَ را اچ ایشیاں زبہر ھیال کن آں۔ سردار بیورغ گْوشت۔ ءُ سردار ھاتم لکمہ دیان بوت۔
 من سردار زامران گوں تپاک کن آں۔ کہ ما ھر سئے بلکنا واھمگاں شکار اوں۔ تو من ءُ زامران۔
 ءُ زامران جست کُرت۔ آ چون۔ تو سردار ھاتم پسو دیان بوت۔
 پمیشا کہ ما ھر سئے سرداراں۔
 ءُ پدا آ ھر سئے کھندگ ءُ ٹکایے جت انت۔ کہ ڈن ءَ اوشتوکیں سنتری ھم چاڑکگ بوت۔ ءُ چہ پچیں دروازگ ءَ چاران بوت۔ کہ نوں آ ھر سئے کوٹی ءِ تہ ءَ درنیام ءَ ایر وتی سُہب ءِ چاہ ءَ وران اتنت۔ ءُ گوں یک دومی ءَ ملنڈ ءُ مسکرا کنان اتنت۔
 ھاتم ءُ زامران چہ کراچی ءِ یک مشن اسکولی ءَ ونتگ اَت۔ ءُ زامران عمر ءِ تہ ءَ چہ بیورغ مزن اَت۔ بلے چہ ھاتم کسان اَت۔ وتی نوک ورنائی ءِ تہ ءَ آئرا نوکیں گاڑی ءُ کچکانی دارگ ءِ ھُب ءُ شوک ھست اَت۔ کہ مُدام وتی دوستیں ایشن کچکے وتی پُشت ءِ سیٹ ءِ سر ءَ نادینت ءُ کراچی ءِ گلیانی تہ ءَ موٹر تاچینت۔ آ کراچی کلب ءِ ممبرے اَت۔ کہ اد ءَ شُت ءُ ممبرانی چاہ ءُ نان۔ ورگ ءُ وردن۔ یا کہ ڈانس پارٹی بوت انت۔ کہ واجہ زامران اے پارٹیانی تہ ءَ چہ کُلاں نمادار درا بوت۔ پرچا کہ ھدا آئرا یک نمادار ءُ شریں پیکرے داتگ اَت۔ کہ وتی دراجیں پیشانی۔ ڈلگیں ءُ برکش دیوکیں چمانی تہ ءَ کسے برائی سیل کُرت نہ کُرت۔ ءُ ٹیبل ٹینس۔ آئی پسندیدگیں لئیب اَت۔ کہ کسے گوں آئی ءَ مقابلہ کُرت نہ کُرت۔ آ باز کرار گپ جت کہ آئی گپانی گوشدارگ ءَ پہ مردم ءَ یا کہ آئی اشکنوک ءَ یک سبر ءُ یک برداشتے بکار اَت۔ پرچا کہ وھدے آ گپ جت تو آ وتی ھبر ءَ چہ دور ءَ بنا کُرت۔ ءُ کرار کرار وتی لیکھ ءُ مکسد ءَ اھت ءُ سر بوت۔ آ زند ءَ مُدام یک فلسفہ دانے ءِ ڈول ءَ چار اِت۔ ءُ نوں چہ لہتیں سالاں آ واجہ کار میر بوھیر ءِ سنگتی ءِ سبب ءَ چہ مارکسی فلسفہ ءَ متاثر درا بوت۔ اگاں آ سردارے مہ بوتیں۔ گُڑا وتی پکر ءُ ھیال ءِ تہ ءَ آ یورپ ءِ کمیونسٹ پارٹی ءِ ممبرے درا بوت۔
 وھدے آ گپ جت تو مُدام ایشی تہ ءَ بلوچی ءُ انگریزی ءِ لوز ھوار سوارکُرت۔ میر ھاتم وتی تب ءُ تھام ءِ تہ ءَ چہ زامران ءَ نزینک اَت۔ یا کہ زامرن بیورغ ءِ مقابلہ ءَ چہ ھاتم ءَ نزینک اَت۔ چی ءَ کہ زامران میر ھاتم ءِ ترندی ءُ حاضر جوانی ءُ ذہانت ءَ دوست داشت ءُ کدی کدی گوں یک دومی ءَ ترند ءُ سکیں مسکرہ ھم کنان بوت انت۔ کہ ایشی معنا ءُ متلب آ وت زانت انت۔ سردار ھاتم۔ سردارزامران ءُ سردار بیورغ ءِ مقابلہ ءَ چشکہ ترند ءُ تاں۔ ایدگراں زہر گیجگ ءِ ھد ءَ حاضر جواب اَت۔ کہ گوں آئی ھبر دَیگ ءِ وھداں گپ جنوک ءَ بازھیالداری ءَ گوں گپ کنگ بوت۔ ءُ زامران آنکہ ترند تب اَت۔ بلے وتی گپانی تہ ءَ آ فلسفہ ءُ منطق ءِ کمک ءَ گپت۔ وھدیکہ واجہ سردار ھاتم زند ءِ راستی ءُ ناراستی ءَ تچکاں تچک زانت۔ کہ اگاں کسے اچ ایشی وت ءَ را تاب بداتیں۔ تو سردار ھاتم دمانی تہ ءَ وتی پیسلہ ءَ دات۔ کہ تو راست گوش ئے۔ یا کہ تئی دراہ ھبر پوک ءُ پوچ انت۔ چہ جائیکہ آئی اشکنوک زار یا وش بوتیں۔
 ءُ وھدے وتی قبیلہ ءِ دیم ءَ آ وتی پیسلہاں کنان بوت۔ گُڑآ اوداں آئی ءِ گپنا ءُ آں ءِ تہ ءَ بوت انت۔ کہ آ وتی گپّاں نہ جات بلکنا تچکاں تچک ایشاں چہ وتی دپ ءَ در کُرت۔ ءُ وتی قبیلہ ءُ قوم ءَ آ گوں وتی سکیں پیسلہانی سورت ءَ داشتگ اَت۔ پرچا کہ قبیلہ ءِ تہ ءَ ھر کس وت ءَ را گوں سردار ءَ بروبر ھیال کُرت۔ ایوک ءَ سردار ءِ زانت۔ سرپدی۔ بے چیتائی ءُ بہادری ءِ دیم ءَ آئی قوم وتی سر ءَ جہل کُرت۔ نا کہ چہ سردار ءِ نیمگ ءَ یک کسانیں نزوری یے سردار ءِ دراھیں ھیال ءَ قوم ءِ دیم ءَ لتاڑینت ءُ پروشت۔ پمیشا سردار ءَ چاڑکگ بوگی اَت۔ ءُ وتی ترند ءُ سک سکیں پیسلہاں گوں انساف ءَ کنگی اَت۔ کہ قوم ءِ بازیں ٹکاں یکجاہ دارگ یک مشکل ءُ گرانیں کارے اَت۔ کہ اے قبیلہ پہ وتی بے چیتائی ءُ سرمچاری ءَ نام کپتگ اَت۔ کہ آ وتی نزوریں سردار ءَ پہ زندگ بوگ ءَ نہ اشت۔ بلکنا آئرا کُشت۔ تانکہ سردار ءِ سکی ءُ ترندی گوں آئی انساف ءِ نظریہ ءَ گوں اے قوم ءَ دیم ءَ برگ ءَ اَت۔ آنکہ سرکار آئی جاہ ءَ دگہ سردارے مقرر کُرتگ اَت۔ بلے آ ھما شپ جنگ بوتگ اَت۔ ءُ آئی بچ دائود تنے وھدی چہ وتی پِس ءِ گم ءَ گنوک بوتگ اَت۔
 سردار نوروز خان ءِ یاگی گری ءِ تہ ءَ مینگلانی ٹک ھوار اَت۔ ءُ سرکار سردارھاتم ءَ گرپتار پمیشاکُرتگ اَت۔ چی ءَ کہ اے بگاوت ءِ تہ ءَ مینگل ھم باز دیم ءَ اتنت۔ کہ زرکرزئیاں جپت جنگ کنان اتنت۔
 وتی گرپتاری ءِ وھداں سردارھاتم ءِ عمر چہ سی ءُ پنچ سال ءَ یا کہ کساس سی ءُ پنچ سال اَت۔
 زامران ءِ عمر چہ سردار ھاتم ءَ یک ءُ دو سال کم اَت۔ آ وتی قبیلہ ءِ مردماں گوں شیر ءُ شکر اَت۔ بلے وت پیسلہانی تہ ءَ آزات اَت۔ آئی پیسلہ پہ قوم ءَ سنگ ءُ چشکھ اتنت۔ ءُ آئی قبیلہ گیشتر نا وانوک ءُ چہ ایدگہ دنیا ءَ چشکہ جتا اَت۔ کہ کوھانی زندآیاں سک جان کُرتگ اَت۔ ءُ اد ءَ مال چرائی آیانی روزگار اَت۔ کہ تنے وھدی گدانانی تہ ءَ زند گوازینت ءُ سجی ءِ گوشت وارت انت۔ کہ آیانی زند پہ انتھروپولوجی ءُ راجدپتر نویسوکاں یک مزنیں کششے داشت چی ءَ کہ قبیلہ داری زنداگاں ھست اَت۔ گُڑا مری قبیلہ ءِ تہ ءَ اَت۔ کہ مری ءُ بگٹی قبیلہ قبیلہ داری دود ءِ گُڈی ئیں نشان زانگ بوت انت۔ کہ اد ءَ زند وتی اسلی ئیں دروشم ءِ تہ ءَ یک قبیلہ داری زندے اَت۔ کہ اود ءَ وانگ ءُ زانگ ءُ زند ءِ ایدگہ آسراتی یک واب یک ھیالے اتنت۔
 سردار زامران ءِ پیڑیاں چہ مری آیاں وتی سردار ءَ مزن ھیال کُرتگ اَت۔ چی ءَ کہ گوں آیاں مرتگ ءُ گوں آیاں آ زندگ بوتگ۔ ءُ آیانی گم ءُ وشیانی تہ ءَ بہر زُرتگ۔ ءُ مشکل ءُ سکیں روچاں آ وتی قبیلہ ءَ چہ دیم ءَ بوتگ۔ پمیشا تو مروچی قبیلہ پرائی وتی ساہ ءُ جان ءَ دَیگ ءَ پہ تیار اَت۔ ءُ آ وتی سردار ءَ یک مافوق الفطرتی مردمے ھیال کُرت انت۔ کہ گیرت۔ عزت۔ شان ءُ میار جلی ءِ دراھیں گزر ءُ لوٹاں سردار پیلو کُرت۔ ءُ آئی قوم ءَ آئی طاقت ءُ شان ءِ سر ءَ ھچ شک نہ اَت۔
 واجہ کار سردار بیورغ ھم وتی جسد ءُ جون ءُ گپ ءُ ھبرانی تہ ءَ یک برج ءُ یک ٹُلے ءِ پیم ءَ اوشتوک اَت۔ آئی کہ وانگ لاہور ءِ تہ ءَ بوتگ اَت۔ ءُ آ لاہور ءِ تہ ءَ چوھدری ءُ نواباں گوں یا کہ آیانی بچاں گوں وتی ورنائی ءَ گْوازینتگ اَت۔ ءُ پنجاب ءُ سندھ ءُ بلوچستان ءِ تہ ءَ زمینانی مالک اَت۔ آ پاکستان ءِ جوڑ بوگ ءِ وھد ءَ محمد علی جناح ءَ گوں دیوان کُرتگ اَت۔ وھدے محمد علی جناح سیوی اھتگ اَت۔ آفیڈریشن ءِ حق ءَ اَت۔ بلے وتی جتائیں درجگ ءُ وتی سرداری ءَ برجاہ دارگ لوٹ اِت۔ ءُ آ نوں چہ واجہ بوھیر ءِ پکر ءُ فلسفہ ءَ متاثر اَت۔ چشکہ واجہ کار سردارھاتم ءُ سردارزامران متاثر اتنت۔ پرچا کہ اے سئیں سردار نوکیں دنیا ءِ سیاست ءَ گوں روگ لوٹ اِت۔ ءُ نوکیں سیاست ءِ آروک ءُ ڈیھ ءِ تہ ءَ جاگہ دیوک بگیر چہ میر بوھیر ءَ دگہ کئے بوت۔ کُرت۔
 سردار بیورغ ءَ موٹر ءُ گاڑیانی بہا زورگ ءِ ھُب ھست اَت۔ ءُ آئی گاڑی تاچینگ ءُ سجی ورگ نام کپتگ اَت۔ بلے آ وتی دراھیں جوانی ءُ ھرابیاں ابید گوں وتی قوم ءُ قبیلہ ءَ ایمانداری ءَ گون اَت۔ ءُ آیانی واھگاں چہ وت ءَ را دور نہ داشت۔ کراچی کلب ءِ تہ ءَ آئی عیاشی وتی جاہ ءَ۔
 اے سئیں سردارانی طاقت ءَ پروشگ پہ سرکار ءَ باز گرانیں ھبرے اَت۔ ءُ اے سئیں سردار فیڈریشن ءِ تہ ءَ ھور بوگ ءِ ھاتر ءَ وتی شرت ایر کُرتگ اَت۔ ءُ نوں کہ آ میر بوھیر ءِ نوکیں پارٹی ءِ تہ ءَ ھوار بوتگ اَت۔ گُڑا ون یونٹ ءِ پروشگ ءُ سوبہانی نام ءَ برجاہ دارگ ءِ حق ءَ اتنت۔ کہ آ نوں چہ میر بوھیر ءِ زانت ءُ سرپدی ءِ سبب ءَ پہ وتی سرداری ءَ جنگ کنگ ءَ نہ اتنت۔ بلکنا پہ جمہوریت ءَ پہ راجی انساف ءَ جنگ کنگ ءَ اتنت۔ ءُ چہ خان ءِ درجگ ءُ ھیثیت ءِ زیانی ءَ پد اے ھورکیں جاہ ءَ میر بوھیر ءِ زانتکاریں سیاست چہ ھمے سردارانی یکجئی ءُ شریکداری ءَ پُھر کنگ لوٹ اِت۔ چی ءَ کہ نوں یک نوکیں بلوچستانے سر زوران اَت۔ کہ ایشی واگ میر بوھیر ءِ دست ءَ اتنت۔ ءُ میر بوھیر اے سرداراں وتی زرمبشت ءُ جُہد ءِ بہر جوڑ کُرتگ اَت۔
 ءُ نوں گوں میر بوھیر ءُ بیرم ءِ گرپتاری ءَ ھوار اے سئیں سردار ھم بگاوت ءِ دوبہ ءِ تہ ءَ گرپتار کنگ بوتگ اَت۔ ءُ کوچی ءِ بدنامیں زندان ءِ تہ ءَ بندی کنگ بوتگ اَت۔
 ھما روچی چاہ وران۔ آ گوں یک دومی ءَ مسکرہ ءُ ملنڈ کنان اتنت۔ ءُ سردار ھاتم یک وارے پدا ھبر ءَ چہ سردار زامران ءِ دستانی شودگ ءِ ھبر ءَ دگہ نیمگے بران گْوشت۔
 سردار زان ئے۔ مارا فیلڈ مارشل پرچے بندی کُرتگ۔ سردار ھاتم چہ زامران ءَ جست کُرت۔ کہ آ وتی یک زانے بستگ اَت۔ ءُ دومی گوڈ ءَ بُرز کُرتگ اَت۔ ءُ اد ءَ وتی دست ءَ ایر کُرتگ اَت۔ ءُ سردار ھاتم ءِ مسکرہاں گوش دارگ ءَ اَت۔ پمیشا آ سردار ءِ جست ءِ سر ءَ گْوشان بوت نہ منّ ءَ ھبر نہ انت۔
 ءُ سردار بیورغ کہ یک کہنگیں ھالتاکے ھر دو دستاں پچ کُرتگ اَت۔ وانگ ءَ اَت۔ ھالتاک ءَ پتایان میز ءِ سر ءَ ایر کُرت۔ ءُ جست کُرت۔
 باریں بگْوش کہ فیلڈ مارشل مارا پرچے بندی کُرتگ۔
 ءُ سردار وتی چماں گردینان گْوشت۔
 فیلڈ مارشل مارا پمیشا بندی کُرتگ۔ کہ مئے دیم گرپتاری ءِ وھداں کرنچ بوتگ۔
 چے متلب۔ سردار بیورغ جست کُرتگ اَت۔ ءُ سردار گْوشان بوتگ اَت۔
 ھو مئے سر ءَ دوبہ ھمیش انت۔ کہ مئے بندی گری ءِ وھداں مئے پیشانی کرنچ بوتگ۔
 بلے وھدے آ من ءَ گرپتار کُرت انت۔ گُڑا من آگہ اَت اوں۔ وش اَت اوں۔
 سردار بیورغ گْوشان بوت۔
 بلے تئی دیم کرنچ اَت۔ سردار۔ تو نہ زان ئے۔
 ءُ زامران بشکھندگ بوان گوشت۔
 من ءَ یات نہ انت۔ کہ منی دیم کرنچ ءُ کنٹ اَت۔
 بلے ایش کرنچ اَت۔ من ءَ پہک یکین انت۔ کہ شمئے دیم کرنچ ءُ کنٹ اَت۔ سردار۔ سردار ھاتم فیلڈ مارشل ءِ وتی دوبہ ءِ سر ءَ چشکہ وش بوت۔ کہ ایش بلکنا یک دوبہ یے نہ اَت۔ بلکنا یک راستی ئیں چیزے اَت۔ پدا دروازگ پچ بوت۔ تو سنتری شائر بیرم ءَ تہ ءَ پُترینت۔
 ءُ بیرم اد ءَ آیگ ءِ سر ءَ سردار ھبکہ ءُ وش بوت انت۔ ءُ بیرم ءَ وش اھتک کُرت انت۔ ءُ بیرم آیاں وتی ءُ میر بوھیر ءِ بندی گری ءِ ھال دات۔ ءُ پدا تران کنان بوت۔ کہ پئوجی آئرا جیپ ءِ تہ ءَ گردینان یک دگہ جاھے بُرت انت۔ ءُ نوں سُہب ءَ اد ءَ آورتگ۔ سنتری بیرم ءَ جاگئی کنگ ءَ پد درشُت۔ دروازگ بند بوت۔ ءُ آ وتی ھبرانی تہ ءَ مشکول بوت انت۔
 سردار نوروز خان ءَ گوں لہتیں مردماں ھوار سنٹرل جیل شال ءِ تہ ءَ ایر کنگ بوتگ اَت۔ ھموداں کہ ساری ءَ سردار۔ ھاتم۔ سردارزامران ءُ سردار بیورغ ءَ یک شپی ءِ ھاتر ءَ سنٹرل جیل شال ءَ ایر کنگ بوتگ اَت۔ ءُ پدا آیاں کوچی کیمپ ءِ تہ ءَ آرگ بوتگ اَت۔ سردار پیر ءُ ناجوڑ اَت۔ پمیشا آئرا یک کسانیں ھویلی ءِ تہ ءَ کہ ایشی یک کوٹی یے اَت۔ ءُ یک کسانیں کاپرے اَت۔ دَیگ بوتگ اَت۔ کہ دو دگہ کئیزی اتنت۔ کہ سردار ءِ ھذمت ءَ کُرت انت۔
 سردار وتی پنچ وھد ءِ نماز ءَ کُرت۔ ءُ آ نہ زانت کہ قران شریف ءِ سوگند ءَ ابید آئرا اود ءَ پرچے بندی کنگ بوتگ اَت۔ بلے آ دعا لوٹ اِت۔ کہ ھدا حق بین انت۔ آخر کدی یک روچے درا بیت۔ کہ راستی ءِ سر ءَ کئے اوشتوک اَت۔ پمیشا آ گوں کس ءَ گپ نہ کُرت۔ وتی نماز ءَ ونت ءُ پدا وت ءَ را وتی تہت ءِ سر ءَ دور دات کہ آ وتی اُمیتاں گوں ھداکُرتگ اَت۔
ورنا وانندہ گل ءِ دست ءَ چیزانی آیگ ءَ پد ھر چیز پہ وتی دیم لتاڑ بوتگ اَت۔ دراھیں ڈیھ آماچ ءُ سر پہ وتی دیم اَت۔ چی ءَ کہ دراھیں لیڈر شپ گرپتار اَت۔ یا کہ کوہ ءَ شُتگ اَت۔ ءُ خان میر احمد یار خان ءُ میر حمل تنے وھدی نظر بند اتنت۔ ءُ ھچ زانگ نہ بوت۔ کہ آئیوکیں روچانی تہ ءَ چے بوگ ءَ اَت۔
 یک کہنگیں راجی چاگردے۔ گوں گریبی۔ نا بزانتی ءُ ناجوڑیاں یکجاہ دراھیں ڈیھ ءِ سر ءَ یک سیائیں گدانے بستگ اَت۔ ءُ زند ءِ رپتار چہ مورینک ءِ رپتار ءَ ھم کم درا بوت۔ ءُ ورنا وانندہ گل ءِ مستر احمدان ءُ کمالان کہ وت ءَ را دراھیں زرمبشت ءِ سرخیل ھیال کنان اتنت۔ نوں اے لتاڑ ءُ لامیں چپ ءُ چاگرد ءِ تہ ءَ نہ زانتاں کہ چے پیم ءَ اے ذمہ واریاں وتی کوپگاں بزور انت۔
 دومی نیمگ ءَ دراھیں راج ءِ چم ءُ گوش۔ ھوش ءُ دلگوشی گوں ھما مردماں جنوک اتنت۔ ھما کہ راج ءِ اسل سروک زانگ بوت انت۔ کہ آیانی یک قومی ءُ ذاتی درجگ ءُ ھیثتے اَت۔ پرچا کہ اے راج ایوک ءَ احمدان ءُ کمالان ءِ ھشکیں تجزیہ ءُ نظریاتی کسہ ءُ آزمانکاں گوں دلگوش نہ اَت۔ چی ءَ کہ آ چہ وتی سروکاں یک دگہ شون ءُ یک دگہ ڈولے ءِ زندی ءِ اُمیت ءُ واھگ دار اَت۔ کہ ایشی تہ ءَ کسے ءِ قومی درجگ اچ آئی زانت ءُ علم ءَ گیشتر اہمیت داشت ءُ ایشی تہ ءَ ھچ کم ءِ لوٹ نہ اَت۔
 کمالان ءُ احمدان ھر روچ پیام۔ ریستوران ءِ تہ ءَ نندوک ھالتاکاں ونت گپ ءُ تران کُرت۔ ءُ ھالانی سر ءَ چمشانکے دور دات ءُ لوٹ اِت۔ کہ اے آریپیں ھورک ءُ ھالی ئیں جاہ ءَ ڈول ءُ ڈولی ءَ پُھر بہ کن انت۔ تانکہ اے برپ ءِ گہارگ پرشان ءُ آپ بہ بنت۔ بلے چشکہ گوں اے جاوراں آیانی وس نہ اَت۔ چشکہ یک بزھگی ءُ یک نزوری یے آیانی رگ رگ ءُ بند بند ءِ تہ ءَ مان اھتگ اَت۔ ءُ آ اچ ایشی در کپت نہ کُرت انت۔
 اے درماندگی اے بزھگی ءُ اے لاچاری چشکہ یک یک روچے ءِ بزھگی۔ بے وسی ءُ لاچاری نہ اَت۔ بلکنا ایش ھزاریں سالانی یک درماندگی لاچاری ءُ بزھگی یے اَت۔ کہ نوں وت ءَ را پیداور ءُ درا کنان اَت۔
 اے سکیں جاور اتنت۔ کہ ایشی تہ ءَ یک بے طاقت ءُ نزورے ءَ وتی طاقت ءُ نزوری ءَ دو پیم ءَ پیداور کنگی اَت۔ یعنے وتی وس ءَ چہ گیشتر گوں ڈنی جاوراں دیم پہ دیم بوتیں۔ ءُ ایش ھمے سورت ءَ بوت۔ کہ آ سک پُھر تشدد ءُ بے چیتا بوتیں۔ ءُ مچار اِتیں کہ آئی دیم ءَ کوھے اوشتاتگ اَت۔ یا کہ دیوالے ءُ تلارے۔ بس آ وتی دیم ءَ اوشتوکیں دیوال ءَ گوں مڑاِتیں کہ اچ ایشی آئی سر آنکہ پْرشت بلے دیوال نہ پْرشت۔
 ءُ دومی راہ وتی جند ءِ بے طاقتی ءُ نزوری ءُ وتی طاقت ءُ زوراکی جوڑ بکُرتیں۔ ءُ دنیا ءِ تہ ءَ گوں کوہ ءَ سرجنگ دَیگ چہ کُلاں آسان تریں کارے اَت۔ چی ءَ کہ وت کشی ءُ وت ءَ را خوک کنگ پہ مردم ءَ کدی کدی چٹ ارزان تر ءُ آسان تر بیت۔ اچ ایشی ابیدکہ اگاں آ زند بمانتیں۔ یا کہ زندگ بوتیں۔ چی ءَ کہ زندگ بوگ چہ مرگ ءَ گیشترگران تریں ھبرے۔ زندگانی چہ مرگ ءَ گیشتر تُرسناک بیمناک ءُ پُر ھطر انت۔ پمیشا مردم مرگ لوٹ انت۔ پرچا کہ زندگ بوگ ءِ عذاب ءَ چہ آیاں یک آزاتی یے رس اِیت۔ پہ مرگ ءِ دنیا ءِ تہ ءَ روگ ءَ یک کسانیں پیسلہ بکار انت۔ کہ من ءَ وتی زندگانی ءَ تمام ءُ ھلاس کنگی انت۔ ءُ پدا آ وتی گردن ءِ لوپ ءَ چک اِیت۔ ءُ مرگ ءِ دنیا ءِ تہ ءَ پُتر اِیت۔ کسہ تمام۔
 بلے پہ زندگ بوگ ءَ مردم ءَ یک پیسلہ یے کنگی نہ کپ اِیت۔ بلکنا ھزاریں پیسلہ آئی دیم ءَ اوشتوک بنت۔ ءُ اے ھزاریں پیسلہانی تہ ءَ آئرا پہ وت ءَ یک پیسلہے کنگی کپ اِیت۔ یا کہ درگیجگی کپ اِیت۔ ءُ ایش یکیں پیسلہ ھم رد بوت کنت۔ پوک ءُ بے سیت ءُ بے پائدگ ءُ فضول بوت کنت۔
 پمیشا زند مشکل انت۔ چہ مرگ ءَ۔
 وتی نزوریاں طاقت ءُ زور جوڑ کنگ یک ازمے۔ زند وت یک ازمے۔ ایش ءَ ڈنی لیکھ ءُ مکسدے بہ بیت۔ یا کہ مہ بیت۔ بلے ایشی گْوازینگ وت یک ازم ءُ یک آرٹے کہ کس اگاں اے آرٹ ءَ زانت گُڑا چشکہ آ ھدا ءَ زانت۔ وت ءَ را زانت۔
 زندگانی ھم چوآرٹ ءُ ازم ءَ بے معنا ءُ بے لیکہ انت۔ آرٹ ءُ ازم ءِ معنا چے انت۔ چے مردماں اچ ایشی جنت ءُ دوزھہ یا بہشت ءُ جہندم دست کئیت۔ چے آیانی یک مادی پائدگ ءُ سیتے دست کپت۔ ھچ دست نہ کپت۔ چہ یک مزنیں شائری یے ءِ یک کسانیں بہرے ءِ وانگ ءَ مردم ءَ ھچ دست نئیت۔ بگیر اچ ایشی کہ آئرا یک مارشتے بیت۔ ءُ آ ھمے مارشت ءِ تہ ءَ وتی پائدگاں چہ ڈگار ءَ سندوک گنداِیت۔ چشکہ آ آزماناں بال کنگ ءَ بیت۔
 ھنچش زند ءِ ازم ءِ تہ ءَ مردم زند ءِ بے معنائی ءُ بے لیکہی ءَ چہ وت ءَ را بُرز ھیال کنت۔ چشکہ آئی بے لیکہی ءُ بے مکسدی ءِ تہ ءَ زندگ بوگ وت یک ازم ءُ آرٹے۔ ءُ آرٹ ءُ دگہ ھچ متلب ءُ معنانیست۔ گُڑا زند ءَ چے معنایے ھست۔ مردم پرچے زندگ انت۔ یک مذہبی ئیں مردے ھدا ءِ سر ءَ سکھت کنان وتی نزوریاں چہ بُرز بیت۔ یا کہ بُرز روگ لوٹ اِت۔ بلے اگاں کسے ھدا ءِ روایتی سکھت ءُ یکین ءَ چہ زبہر انت۔ گُڑا پرائی زندگانی ءِ معنا چے پیم ءَ بیت۔ ءُ اے دمان آ وتی زند ءَ اگاں ازم ءُ آرٹے ھیال مہ کنت۔ گُڑا آ چے پیم ءَ زند بگْوازین انت۔ چے پیم ءَ وتی نزوری ءُ کمزوری ءُ بے وسی ءُ بے طاقتی ءُ وتی زور ءُ طاقت جوڑ بہ کنت۔
 احمدان۔ کمالان ءُ مزار ءِ دیم ءَ بلکنا اولی گشتاں اے جست اھتگ اَت۔ کہ آ نزور۔ کم طاقت ءُ لاچار اتنت۔
 ءُ پیام ھوٹل ءِ تہ ءَ ھر شام ءُ دیگر ءَ دیوان کنان۔ آ وت ءَ را گوں وتی دراھیں راج ءِ دیم پہ دیمی ءَ چار اِتاں۔ کہ اے چارگ ءِ تہ ءَ چہ یک نیمگ ءَ خان سردار ءُ نواب اگاں کہ ایشاں پرنگی راج جوڑ کُرتگ اَت۔ ءُ دومی نیمگ ءَ ھما سردار کہ آ پرنگی راج ءُ انونیں ھاکمانی بدی دار ءُ مخالف اتنت۔ کہ مہلوک نوں اے نوکیں سردارانی پُشت ءَ روگ لوٹ اِت۔ چی ءَ کہ خان ءِ روگ ءَ پد یا کہ دراھیں سسٹم ءِ تہ ءَ بے معنا بوگ ءَ رند ھمے سردار اتنت۔ کہ آیاں یک نوکیں راہ ءُ کشکے ءَ برگ لوٹ اِت۔ چہ جائیکہ راست یا کہ ردیں راھے ءَ۔ پرچا کہ وتی نزوری۔ کمزوری ءُ بے طاقتی ءِ مارشتاں آ یک مدت ءُ کُمکے ءِ سورت ءَ چارگ لوٹ اِت۔ ءُ نوکیں سردار یا کہ سرکار مخالف سردار بلکنا آیاں یک نوکیں اُمیت ءُ واھگے دَیگ لوٹ اِت۔ یا کہ داتگ اَت۔ کہ آ نوں چہ گْوستگیں سردارانی لشکر ءَ وت ءَ را دور دارگ لوٹ اِت۔ کہ ایش کہنگیں نسلے اَت۔ کہ آیانی گیشتر پائدگ ءُ سیت گوں سرکار ءَ بندوک اتنت۔ کہ سرکار آیانی مرگ ءُ آیانی زند اَت۔ اگاں سرکار وتی دست ءَ بہ کش اِتیں تو اے سردار ھچ چیزے نہ اتنت۔ ءُ نوں سرکار ءَ ھمے کہنگیں سردارانی لوٹ ھست اَت۔ پرچا کہ وتی ھاکمی ءَ دارگ ءِ ھاتر ءَ آیاں ھم یک مدت ءُ کُمکے بکار اَت۔ کہ ایش گوں ھمے سرکار دوست سردارانی دستی ءَ بوت۔ کُرت۔ وھدیکہ دومی نوکیں نسل ءِ سردار کہ آیانی کساس چہ دو ءُ سی ءَ گیش نہ اَت۔ نوں سرکار ءِ چمانی تہ ءَ چو کنگی ءَ نشتگ اَت۔ ءُ آیانی سر ءَ نوں سرکار بگاوت ءُ گداری ءِ دعوایے کنگ لوٹ اِت۔ ءُ احمدان۔ کمالان ءُ مزار ءِ نسل ورنا ھمے سئیں سردارانی وتی آئیڈیل ھیال کنان اتنت۔ بلے نوں کہ اے دراھیں سروک بندی ءُ کیئزانی تہ ءَ اتنت۔ گُڑا احمدان ءُ کمالان ءُ مزار ءِ نسل ءَ پہ چشکہ الم اَت۔ کہ آ اے ھورکیں جاہ ءَ پُھر کُرتیں۔
 بلے آ اے پیم ءَ کُرت۔ کُرتاں۔ چے آ اے سردارانی گرپتاری ءَ وتی سیاسی ءُ جمہوری جد ءُ جُہد ءَ دیم ءَ بُرت کُرتاں۔
 ایش باز مشکل ءُ گرانیں ھبرے اَت۔
 پمیشا یک مونجا ءُ ملوریں ءُ دیگرے ءَ احمدان۔ کمالان پیام ہوٹل ءِ بُن ءَ یک میزی ءِ ایدیم آ دیم ءَ نندوک وتی باندات ءِ سر ءَ چار ءُ بچار کنان بوت انت۔ چشکہ اگاں آیانی اے گور ءُ پکر ءُ چار بچار مہ بوتیں۔ گُڑا دنیا ءِ دراھیں عمل ءُ ھرکت دارگ بوت۔ چشکہ ایوک ءَ آیانی عمل ءُ ھرکت اے دنیا ءَ دیم ءَ بران اتنت۔ چشکہ دنیا واب۔ بے سما۔ ءُ بے ھبر اَت۔ کہ اگاں آ پہ نوکیں دنیا ءَ واب مہ دیستین انت۔ چشکہ ایوک ءَ آیانی واب اے دنیا ءَ شر کُرت انت۔ چشکہ آ زمین ءُ ڈگار۔ آزمان ءُ اے دراھیں کلکشانانی دنیا ءِ بُن ءُ بنجاہ اتنت۔ ءُ اگاں مہ بوتین انت۔ گُڑا ھچ چیزے نہ بوت۔
 ایش یک ھنچشیں مارشتے اَت۔ کہ ایشرا ایوک ءَ احمدان زانت ءُ پوہ بوت۔ یا کہ کمالان اچ ایشی سرپد اَت۔
 پمیشا وتی کوپ ءِ سر ءَ وتی دست ءَ گردینان چشکہ اے کوپ ھما دنیا ءِ نکشہ ءَ آئی دیم ءَ بیاورتیں کہ نوں ایشی بارو ءَ آ گوں کمالان ءَ گپ جنان اَت۔
 بچار کمالان۔ من نہ زان آں کہ مئے سروک وت کہ مروچی جیل ءُ کئیز ءُ بندانی تہ ءَ انت۔ مارا یک راھے پرماتگ کہ ایش شمئے گُڈی ئیں راہ ءُ کشک انت۔ آنکہ ون یونٹ ءِ پروشگ یک راستیں راہ ءُ کشکے۔ بلے ایدگہ دراھیں چیزانی تہ ءَ من وتی کنفیوز آں کہ آخر مئے گُڈّی ئیں مزل کُجا انت۔ ون یونٹ ءِ پروشگ۔ جمہوریت ءِ آرگ۔ راجی انساف۔ سوشلزم۔ لبرل ازم۔ مارکسزم۔ یا کہ پدا ھما کہنگیں سردارانی راج۔
 ءُ کمالان کھندان ءَ گْوشت۔ زان تو چہ سردارانی آرگ ءَ وش نہ ئے۔
 من وش آں یا کہ زہر۔ راجدپتر ءِ چلشت ءَ ایشی پرواہ نیست۔ چیز وتی کشک ءُ راہ ءَ وتی برنت۔ بلے نہ زان آں کہ مئے اے دراھیں زرمبشت پہ سردارانی سرداری ءَ برجاہ ءُ سلامت دارگ بوتگ۔ یا کہ اے زرمبشت ءَ یک دگہ سر ءُ پادے ھست۔ ءُ اگاں دگہ سر ءُ پادے گُڑا من ایشرا سرپد نہ باں۔ پمشا منی دل ءِ تہ ءَ یک کنفیوژنے مان اھتگ۔
 ءُ کمالان وانندہ گل ءِ سروک ءُ وتی ھمراہ ءُ جونائیں سنگت ءِ ھبرانی سر ءَ کمکیں ھبکہ بوت۔ ءُ کمکیں گُڑ اِت۔ کہ آخر احمدان مروچی اے ڈولیں گپ ءُ تران پرچے کنگ ءَ اَت۔
 پمیشا آ وتی سنگت ءُ ھمراہ احمدان ءَ چاران گْوشت۔
 چے تو اے دراھیں زرمبشت ءَ پوک ءُ بے سیت ھیال کن ئے۔ کہ ایشرا ھچ سر ءُ پادے نیست۔ ءُ پدا کمالان وتاں وت پسو دیان بوت۔ ایشی پائدگ ءُ سیت ھمیش انت۔ کہ ما پہ ون یونٹ ءِ پروشگ ءَ مُلک ءِ تہ ءَ پہ جمہوریت ءُ پہ راجی انساف ءَ جنگ کنگ ءَ اوں۔ اچ ایشی گیش دگہ چے بوت کنت۔
 بلے ایشی تہ ءَ سردارانی آیگ ءَ پد زان آں اے زرمبشت سردارانی دست ءَ روت ءُ پدا الس ءِ ھُب ءُ واھگ پشت کپان ھنچش چشکہ دنیا ءِ تہ ءَ بوتگ یا کہ بوگ ءَ انت۔ کہ آشوب ءُ انقلاب آروک پشت ءَ نیست انت۔ وھدیکہ ایدگہ زور آور ءُ ھستگاریں ٹولی آشوب ءُ انقلاب ءَ وتی دستانی چیر ءَ کُرت۔ ءُ آشوب ءُ انقلابیاں وتی زیرپا کُرت۔ ءُ من ءَ تُرس انت۔ کہ باند گوں ما ھم ھمے ڈول ءَ مہ بیت۔ کہ پرنگی۔ خان ءُ مروچیگیں سرکار ءِ تہلیں سرگْوستانی تہ ءَ یک دگہ نوکیں اضافگے بیت۔ چی ءَ کہ مئے گْوستگیں ءُ مروچیگیں سر گْوست اچ ھمے ڈولیں تہل ءُ ترشپیں تجربگاں پُھر انت۔ ءُ ما راجدپتر ءِ ھرچارراہ ءِ سر ءَ اوشتوک نہ زان آں کہ ما کُجا بروآں۔ پرچے بروآں۔ ءُ پہ کئے بروآں۔
 احمدان گپ ءُ تران ءِ تہ ءَ دراھیں وتی دور ءِ دانشوری ءُ زانتکاری مان اَت۔ کہ وھدے احمدان گوں وتی انقلابی ءُ آشوبی گپّاں دیان بوت۔ تو آئرا وتی جند ءِ نُک ءِ تہ ءَ چشکہ یک شیرکنی یے ءِ مارشت بوت۔ ءُ آ ھیال کنان بوت۔ کہ آ گیشاں گیش پٹ ءُ پول ءُ چمشانک دیان ءَ بروت تانکہ آ دراھیں دنیا ءِ سیاسی چست ءُ ایراں وتی مُشت ءِ تہ ءَ کنان بہ وتی سنگت کمالان ءِ دیم ءَ ایر بہ کنت۔
 بلے پدا آ وت ءَ را داشت ءُ کمالان اچ آئی جست کنان بوت۔
 چے تو میر بوھیر ءِ دراھیں سیاسی فلسفہ ءَ پوک ھیال کن ئے۔ پرچا کہ ایش میر بوھیر ءِ پیسلہ اَت۔ کہ آ سرداراں سیاست ءِ پڑ ءَ بیار اِیت۔ تانکہ آئی پکر ءُ فلسفہ دیم ءَ بروت۔ ءُ من زان آں کہ تو میر بوھیر ءُ بیرم ءِ سیاست ءَ پہ وت الم ھیال کن ئے۔ ءُ تئی ھیال ءَ چہ میر بوھیر ھچ رَد بوت نہ کنت۔ گُڑا نوں تو چون میر بوھیر ءِ فلسفہ ءَ پوک ھیال کن ئے۔ سردارانی واگانی داروک الم ءَ میر بوھیر ءِ دست ءَ مان اِیت۔ گُڑا تو پرچے پریشان ئے۔
 من میر بوھیر ءَ وتی سیاسی اُستاد ھیال کنیں۔ من ءَ آئی گپانی سر ءَ سکھت ھست۔ بلے نہ زان آں من تُرس آں۔ احمدان وتی پیشانی ءَ دست ایر کنان گْوشت۔ ءُ وتی ھبر ءَ دیم ءَ بران بوت۔ من تُرس آں کہ میر بوھیر پریب مہ وارت۔
 چہ کئی دست ءَ۔
 من گْوشت۔ نہ کن آں۔ من سرداراں ھم دوبہ نہ جن آں۔ پرچا کہ مروچی ایش پمّا مرگ ءَ انت۔ آیانی گس گرگ ءَ انت۔ آیانی مردم کوچی کیمپ ءِ تہ ءَ بند انت۔ لٹ ءُ چوپانی چیر ءَ ھمے مردم انت۔ زرمبشت ءِ دیم ءَ بروک ھمے مردم انت۔ مہلوک من ءَ ترا نہ زانت۔ آنکہ نوں مارا ایشی ءَ دیم ءَ برگی انت۔ بلے مئے گپّاں کئے گوش دار اِیت۔ ءُ مئے لہتیں وانندگیں مردمانی سیاسی چمشانگ دور دَیگ ءِ تہ ءَ الس ءُ مہلوک منی ءُ تئی پُشت ءَ نہ انت۔ مہلوک بلکنا میر بوھیر ءِ پُشت ءَ ھم نہ انت۔ بلکنا مہلوک سردارانی پُشت ءَ انت۔ ءُ سرداراں مردم گْوشت۔ ھم نہ کنت۔ پرچا کہ آیانی وتی یک کار ءُ کردے ھم ھست۔ بلے نہ زان آں لینن۔ اینگلز ءُ مارکس پرچے گْوشتگ اَت۔ کہ ھر طبقہ ءِ سیاست۔ پہ وتی طبقہ انت۔ ءُ ھر سیاست طبقاتی انت۔ ایشی معنا چے انت۔
 کمالان بشکھند بوت۔ تو زاناں گیشتر ھمے آئیڈیلزم ءِ تہ ءَ پُترتگ ئے۔
 چے تو اچ اے آئیڈیلزم ءَ وت ءَ را دور ھیال کن ئے۔ احمدان چہ کمالان ءَ جست کُرت۔ ءُ کمالان ھیال کُرت۔ چشکہ احمدان راست گْوشگ ءَ اَت۔ کہ آیانی پکرانی پُشت ءَ اگاں مارکس۔ لینن۔ مائوزے تنگ۔ ءُ اینگلز اتنت۔ گُڑا دومی نیمگ ءَ بوھیر ءُ سردارانی یک مزنیں چھاپ ءُ مہرے اَت۔ کہ آ وتی آئیڈیلزم ءُ وتی ھمروچیگیں زند ءِ لوٹانی درنیام ءَ آ ھورت ءُ ھام بوان اَت۔ ءُ آ ایشرا پہ شری بلکنا مہ زانت۔ بلے آیانی دوریں ھیالانی تہ ءَ چیر آیان مارشت دیان اَت۔ کہ بلکنا اے دراھیں آئیڈیلزم ءِ پُشت ءَ یک دگہ چیزے ھم مان اَت۔ اے چے چیزے اَت۔ آ ایشرا تنے وھدی نہ زانت انت۔
 ءُ پاد آیگ ءَ چہ ساری احمدان گْوشت۔
 باندا من لوٹ آں۔ کہ وانندہ گل ءِ یک مزنیں مُچی ءُ جلوسے اڈ دَیگ بہ بیت۔ تانکہ کس بزانت کہ مئے زرمبشت نہ مرتگ۔ بلکنا ایش زندگ انت۔
 من گوں تو اے ھبر ءَ ھم تپاک اوں کہ مارا چیزے کنگی کپ اِیت۔ پرچا کہ اُلس ءِ تہ ءَ مارا کسے نہ زانت۔ تئی ھبر راست انت۔ کہ اے سردار ءُ نواب ءُ خانانی نیام ءَ ما لس مردماں ھم بزان انت۔
 بلے اے باز دوریں ھبرے۔
 چے دور انت۔ کمالان جست کُرت۔ ءُ احمدان پسو دات۔
 ھمے روچ کہ ڈیھ ءِ تہ ءَ لس مردم ءِ سیاست دیم ءَ بیت۔
 بلے تانکہ مئے وتی لس مردمانی سیاست نہ بوتگ۔ مارا سردارانی پُشت ءَ روگی کپ اِیت۔ پرچا کہ ایش مئے راجدپتر ءُ مئے سیاسی جاورانی جبر انت۔ ءُ کس چہ راجدپتر ءِ جبر ءَ وت ءَ را ھلاس کُرت۔ نہ کنت۔
 ءُ آ پاد اھت انت۔ ءُ مزار تہ ءَ پُترت کہ آ کمکیں ھولکی ھولکی ءُ پریشان اَت۔
 احمدان آئرا جست کُرت۔
 چے خیر انت۔
 ءُ مزار پلوتگی پلوتگی ءُ گریہگی گریہگی ھال دات کہ چہ کیچ ءُ مکران ءَ ھال رستگ کہ آئی پِس میر مُراد جان گچکی گوادر ءَ ناگت ءَ چہ دل ءِ ھرکتانی بند بوگ ءَ کزیت کُرتگ۔ ءُ پرائی تار اھتگ کہ آ وت ءَ را کیچ ءَ برسین اِیت۔
 احمدان ءُ کمالان ھر دو پہ مزار ءِ پِس ءَ ارمانی ءُ افسوسی بوت انت۔ ءُ پدا آئرا تسلا دیان کراچی رادگ کُرت انت۔ کہ اچ ھموداں کیچ ءُ مکران روگی اَت۔
 ھما شپ احمدان ءُ کمالان گوں لہتیں سنگتاں ھوار چہ ھاسٹل ءَ گرپتار کنگ بوت انت۔ پرچا کہ پولیس ءَ ھال رستگ اَت۔ کہ باندا آ چہ ھاسٹل ءَ ون یونٹ ءِ پروشگ ءُ بندیانی آزاتی ءُ وتی سیاستی ءُ جمہوری حقانی ھاتر ءَ یک مُچی یے اڈگ دَیگ ءَ اتنت۔ بلے پولیس آیاں ساری ءَ گرپتار کُرتگ اَت۔
 مزار ءِ پِس میر مُراد جان گچکی ءِ ناگتیں مرگ۔ پہ مزار۔ پہ آئی براس شیہک ءُ آیانی ماس در بی بی ءِ ھاتر ءَ یک مزنیں ڈکھ ءُ گمے اَت۔ بلے اِنکس کہ ایش مہناز ءَ تور اِتگ اَت۔ گُڑا کسی ءَ بہ تور اِتیں۔
 مئے راج ءِ تہ ءَ جنین آدم چہ کُلاں نزور ءُ کمزوریں ذاتے ھیال کنگ بیت۔ ءُ اے چاگرد ءِ تہ ءَ ایوک ءَ ماس ءُ پِس ءِ ساھگ پہ یک جنکی ءَ یک سرگوش ءُ یک سمینے جوڑ بیت۔ بلے اگاں چہ جنک ءِ سر ءَ اے ساھگ دور بہ بیت۔ گُڑا پہ یک جنکی ءَ یک مزنیں ڈکھ ءُ اندوھے بیت۔ آنکہ مزار ءُ شیہک۔ مہناز ءِ دو سلامتیں ءُ ورنائیں براس اتنت۔ پرائی آئی پِس میر مُراد جان گچکی ءِ جاہ ءَ اوشتوک بوت۔ ءُ مزار ھم پرائی دل ءُ جان مہر کُرت۔ بلے مہناز زانت کہ براس ھر چنت کہ گہار ءِ ھیالداری ءَ بہ کتیں۔ براس پِس ءِ جاہ ءَ گپت نہ کُرت۔ چی ءَ کہ براس ءِ وتی ویل ءُ جنجال اتنت۔ ءُ شیہک ءُ مزار ھر دو سیر ءُ آروسی اتنت۔ ءُ شیہک ءَ وتی دو دھتکیں چک ھست اَت۔ آنکہ مزار ءَ تنے وھدی چہ ھوری ءَ چک نیست اَت۔ بلے باندا اگاں مزار آل ءُ اولادی بوت۔ گُڑا مہناز آیانی گس ءُ لوگ ءَ چو مولد ءِ ڈول ءَ پہ باخو ءَ لکمہ ءِ نان ءَ ھاتر ءَ نندگ سک گران ءُ مشکل اَت۔ آنکہ آ مُدام پہ آیاں دعائے خیر کُرت۔ پہ آیانی نام ءُ توار ءَ۔ خیر اَت۔ ءُ ندر بوت۔ ءُ آیانی ساھگ ءَ یک سبزیں شنک ءُ سرگوشے ھیال کُرت۔ بلے چشکہ آئی پِس میر مُراد جان اَت۔ گُڑا مزار ءُ شیہک آ جاہ ءَ پرائی گپت نہ کُرت انت۔
 ءُ نوں مہناز شپ ءُ روچ پہ وتی پِس ءَ ارس شلان اَت۔ ءُ آئرا ھچ باور نہ یات کہ میر مُراد جان گچکی چو ناگت ءَ اے کوڑہیں جہان ءَ کل اِیت۔ ءُ در روت۔ ءُ گوادر ءِ سُہب ءُ شام چنکس وشیں شپ ءُ شام اتنت۔ کہ مہناز ھچ نہ زانت کہ ناگت ءَ یک لنجیں شپے کئیت کہ آئی تہ ءَ ھچ سوبے مان نہ بیت۔ ءُ زند پرائی چو تہل ءُ تہار بیت۔
 مہناز ءَ وتی پِس ءِ مرگ ءِ سر ءَ اِنکس اپسوز ءُ ارمان پمیشا بوتگ اَت۔ کہ اچ آئی دلبڈی ءُ سکھت ءُ سکھین ءَ پد آ چہ رامین ءَ نا اُمیت بوتگ اَت۔ گُڑا ایش آئی پِس ءِ اُمیت ءُ دلبڈی اتنت۔ کہ آ وتی زند ءَ یک وارے پدا بنا کُرتگ اَت۔ نیکہ رامین پیمیں بے کشک ءُ بے راھیں مرد ءِ دستی ءَ آ چہ وتی زند ءَ بیزار۔ نا اُمیت اَت۔ بلے چہ وتی پِس ءِ تسلا ءُ دلبڈی ءَ رند آ یک وارے پدا وت ءَ را راست کُرتگ اَت۔ ءُ زند ءِ زبر ءُ زپتیں راہ ءِ سر ءَ لٹ ءُ بند کنان بوتگ اَت۔
 ءُ ایش آئی پِس ءِ واھگ اَت۔ کہ آئی مہناز ءِ دل ھر چیزے کہ بلوٹ اِت۔ گُڑا آ ھما پیم ءَ وتی واھگاں پیلو بہ کنت۔ تانکہ آ وتی مرد رامین ءِ داتگیں داگانی تپد ءُ گرمائشت ءَ چہ دل ءَ بُرتیں۔
 ءُ گْوستگیں زمستان ءَ میر مُراد جان گچکی وتی دراھیں کار ءُ روزگار اِشتگ اَت۔ ءُ آئی یعنے مہناز ءِ گْوشگ ءِ سر ءَ گوادر ءَ شیہک ءِ کمپان ءِ تہ ءَ وتاک بوتگ اَت۔ کہ تیاب ءِ کر ءُ گور ءَ مہناز ءَ یک نوکیں زندے دست کپتگ اَت۔ وھدے اد ءَ آئی پجاروکی گوں ڈاکٹر دیدگ ءَ بوتگ اَت۔ ءُ اچ ایشی مہناز ءِ زند چشکہ چٹ چہ بُن ءَ بگرئے تانکہ سر بر ءَ چٹ بدل بوتگ اَت۔ مٹ بوتگ اَت۔ ءُ ڈاکٹر دیدگ ءِ دروشم ءِ تہ ءَ آ پہ وت یک نوکیں زندے دیستگ اَت۔ ھنچش چشکہ آئی زندء۔ لنجیں شپانی تہ ءَ دور ءُ اُمیت ءِ یک چواب ءُ تھریشاسے ودی بہ بیت۔ ھنچش چشکہ ریگستان ءِ تچکیں تپد ءُ گرمائشت ءِ تہ ءَ یک سرگوشیں گواتے بہ کش اِیت۔ ءُ مہناز زانت کہ آئی پِس جہاندیدگیں شخصے اَت۔ ءُ آئرا دنیا ءِ چلشت ءِ شری ءَ ھبر اَت۔ گُڑا ایش ھم بلکنا زانت کہ آ یعنے مہناز۔ آئی دوستیں ءُ سیری ءُ آروسی ئیں جنک ڈاکٹر دیدگ ءَ دوست داشت۔ بلے آئی پِس کدی آئرا اے مارشت نہ داتگ اَت۔ کہ آیعنے میر مُراد جان گچکی ءَ آئی ءُ ڈاکٹر دیدگ ءِ مہراں چہ سئی اَت۔
 ءُ چشکہ مہناز وتی جند ءِ دل ءِ تہ ءَ زانت کہ آئی پِس میر مُراد جان گچکی وت ءَ را مُدام نا چکارو۔ ناسرپد ءُ بے ھبر ھیال کُرت۔ کہ آ ممر ھسپتال ءَ پرچے روت۔ آ اود ءَ پرچے اِنکس وش انت۔ ڈاکٹر دیدگ ءُ آئی درنیام ءَ چے گپ ءُ ھبر بیت۔ ءُ پرچے بیت۔ چی ءَ کہ آئی پِس ءَ بلکنا ایش مہناز ءِ وتی جند ءِ دل ءِ ھیال اتنت۔ کہ آ وتی پِس ءِ بارو ءَ چشیں ھیال کنان اَت۔ آئی ڈاکٹر دیدگ ءِ مہرانی بارو ءَ ھبر اَت۔ بلے آ آئی دل ءِ دارگ ءِ ھاتر ءَ کدی آئرا اے مارشت ءُ مارگ نہ داتگ کہ آ اچ آئی ءُ ڈاکٹر دیدگ ءِ مہروانی ءُ مھبت ءَ بے ھبر ءُ ناسئی اَت۔
 آئی پِس ھر چیز ءَ زانت۔ ھر ھبر ءَ پوہ بوت۔ آ گوں خان میر احمد یار خان ءَ زندگْوازینتگ اَت۔ آ ھر سرد ءُ گرم ءَ وتی ارواھ ءُ بدن ءِ سر ءَ زانتگ اَت۔ ءُ تجربگ کُرتگ اَت۔ گُڑا آ چون مہ زانتیں کہ آ ئی جنک۔ آئی دوستیں جنک۔ مہناز کہ چہ وتی سیر ءُ آروس ءَ پد گوں یک بے کشک ءُ بے راھیں مردی ءَ ڈیک وارتگ اَت۔ کہ اے مرد وتی نا بزانتی یا کہ زانتی ءُ سرپدی ءَ ابید زند ءَ یک مسکرا ءُ یک ملنڈے ھیال کنان بوتگ اَت۔ ءُ مہناز ءِ زند ءَ اِنکس تہل کُرتگ اَت۔ گُڑا نوں کہ آئی جنک اگاں اے درد ءُ دلدوھریاں چہ دل ءَ بُرتگ اَت۔ گُڑا آ ڈاکٹر دیدگ ءَ دیستگ اَت۔ کہ آیکوارے پدا زند ءِ اُمیتانی سر ءَ سکھت ءُ یکین کنان وتی زند ءَ مٹ کنگ ءِ جُہد کنان بوتگ اَت۔
 مہناز نوں چہ وتی پِس ءِ مرگ ءَ پد ھمے اپسوز ءُ ارماناں دل ءَ داران ھیال کنان اَت۔ کہ آئی پِس کزیت کُرتگ اَت۔ گُڑا آئی ءُ ڈاکٹر دیدگ ءِ۔ ءُ آئی ءُ رامین ءِ درنیام ءَ نزینکی ءُ سیادی چوں برجاہ داتگ بوت۔
 رامین آئرا درد ءُ ڈکھ داتگ اَت۔ ءُ باز سکیں درد ءُ ڈکھ داتگ اَت۔ کہ آئی دل پہ مُدامی چہ رامین ءَ پرشتگ اَت۔ پرچا کہ رامین وتی دراھیں زانت ءُ سرپدی ءُ علم ءَ ابید زند ءِ بارو ءَ۔ مہرانی بارو ءَ۔ مھبت ءُ مہروانیانی بابت ءَ ھچ نہ زانت ءُ آ رامین ءَ یک پرکایے یک بے معنائیں ءُ بے لیکہ ئیں مردے ھیال کُرت۔ کہ آئی دوست ءُ سنگت ءُ دنیا بلکنا آئرا یک پہمندگ ءُ زانتکاریں مردمے ھیال کُرت انت۔ بلے پہ مہناز آ ھچ چیزے نہ اَت۔ ھچ چیزے نہ اَت۔ آئی دراھیں مارگ ءُ مارشت مرتگیں چیزاتنت۔ آیانی تہ ءَ ھما دیم بُرزی۔ بے چیتائی۔ مہروانی ءُ مردانگی نہ اَت۔ چشکہ چہ وتی سیر ءُ آروس ءَ ساری مہناز ھیال کُرتگ اَت۔ کہ بلکنا رامین ءِ تہ ءَ اے چیز بنت۔
 بلے چہ وتی آروس ءِ اولی شپ ءَ آ چہ رامین ءَ نا اُمیت بوتگ اَت۔ پرچا کہ رامین ءِ تہ ءَ نیکہ مہر ھست اَت۔ ءُ نیکہ آ یک جنین آدمے ءِ مہراں زانت ءُ پوہ بوت۔ کُرت۔ بگیر اچ ایشی کہ آ وتی جند ءَ مہر کُرت۔ وتی مارگ ءُ مارشتانی پرستش کُرت۔ ءُ دنیا ءَ یک مسکرہ ءُ یک ملنڈے ھیال کُرت۔ کہ پرائی ایدگہ دراھیں سیادی ءُ نزینکی پوک ءُ بے سیت اتنت۔ بلے دومی نیمگ ءَ ڈاکٹر دیدگ ءِ دروشم ءِ تہ ءَ مہناز وتی آئیڈیل مرد ءَ گندگ ءُ چارگ ءَ اَت۔ کہ ڈاکٹر دیدگ ءِ تہ ءَ یک دگہ پیمیں دروشمے گندگ بوت۔ کہ ایش رامین ءِ تہ ءَ گندگ نہ بوت۔
 آنکہ رامین گوں آئی چش نہ لِچ اِتگ اَت۔ چشکہ رامین کدی کدی چہ وتی جند ءِ مارگ ءُ مارشتانی تُرس ءَ کہ اے پوک ءُ بے سیتیں مارشت آئرا زیان ءُ گار مہ کن انت۔ گُڑا آ وت ءَ را گوں آئی یعنے گوں مہناز ءَ یکجاہ کنگ ءِ ھاتر ءَ گریہت۔ آئرا مہر کُرت۔ ءُ آئرا پرنچ اِت۔ ءُ آئی بدن ءَ گٹ گپت تانکہ آ وتی زیانی ءُ گاری ءِ مارشتاں بُرز بہ بیت۔ وت ءَ یک پیلوئیں مردے ھیال بہ کنت۔
 ءُ دومی نیمگ ءَ ڈاکٹر دیدگ ءِ تہ ءَ یک لاتمائی۔ بے پرواھی یے ھست اَت۔ کہ مہناز ءَ ھمے ھیال بوت۔ چشکہ ڈاکٹر دیدگ ءَ بلکنا آئی پرواہ نیست۔ پرچا کہ ڈاکٹر دیدگ آئرا وتی کمزوری ءُ نزوریانی دیم ءَ یک مدت ءُ کُمکے ھیال نہ کُرت۔ بلکنا گوں آئی مہر کُرت۔ چشکہ آئرا وتی جند ءِ سر ءَ اعتبار ءُ باور اَت۔ کہ اگاں آ یعنے مہناز آئرا مہر مہ کُرتیں گُڑا آئرا ھچ پرواہ نہ بوت۔
 چی ءَ کہ مہناز آئی پرواہ اَت۔ آ ڈاکٹر دیدگ لوٹ اِت۔ ڈاکٹر دیدگ ءِ پُشت ءُ پدروگ لوٹ اِت۔ چہ جائیکہ ڈاکٹر دیدگ آئرا کورچاتی ءَ درو بداتیں۔
 بلے گوں رامین آئی مارشت اے پیم ءَ نہ اتنت۔ پہ مہناز رامین ءُ دیدگ دو جتائیں دنیا اتنت۔ یکے پیلوئیں مردے اَت۔ کہ آ وت ءَ را الم ءَ گوں وتی دراھیں ھست ءُ وجود ءَ اے مرد ءِ بگل ءَ دَیگ لوٹ اِت۔ ءُ آئی وتی ساہ ءُ دم ءِ یکجئی۔ ھوری ءَ زند ءِ ھما تھام ءُ چس ءَ چہ واکب ءُ سرپد بوگ لوٹ اِت۔ کہ اد ءَ آئرا بلکنا اے مارشت بوتیں۔ کہ آ چہ دیدگ جتانہ اَت۔ ءُ دیدگ اچ آئی جتانہ اَت۔ بلکنا آ یک ارواھ ءِ تہ ءَ دو جتائیں بدن اتنت۔
 وھدیکہ رامین کہ نوں یک وارے پدا وتی گْوستگیں روچانی سر ءَ پشومان یک وارے پدا اھتگ اَت۔ ءُ آئی پاد ءُ دستاں کپان چشکہ وتی زندگانی ءِ منّت ءَ اچ آئی پیلوی کنگ لوٹ اِت۔ آئی دست ءُ پاداں کپان اَت۔ تانکہ آ یعنے مہناز آئرا یک پیلوئیں مردے ھیال بہ کنت۔ ءُ آیک وشیں زندے بگوازین اِیت۔ کہ لہتیں روچ گوادر ءِ تہ ءَ آ گوں آئی ھم نپاد بوتگ اَت۔ آئرا دروت داتگ اَت۔ ءُ ھما رنگ ءُ بٗو ءُ وشبواں یک وارے پدا زندگ کنگ لوٹ اِت۔ چشکہ وتی آروس ءِ اولی شپ ءَ اے رنگ ءُ تھام ءُ وشبواں مہناز ءِ بگل ءَ مارشت کُرتگ اَت۔ ءُ پدا ایشاں گوات ءِ تہ ءَ بال داتگ اَت۔ کہ نوں ھمے رنگ۔ وشبو۔ تھامانی آثر تنے وھدی آئی دماغ ءَ نشتگ اَت۔ کہ آ ایشاں زندگ آنکہ کنگ لوٹ اِت۔ بلے دومی نیمگی ءَ آئی بدن چشکہ آئی دست کُمک ءَ آیگ ءَ نہ اَت۔ کہ آ ھمے رنگ ءُ وشبو ءُ تھاماں وتی بدن ءِ یک بہرے جوڑ بکُرتیں ءُ دیم ءَ شتیں۔ بلکنا رامین ھمے رنگ۔ تھام ءُ وشبوانی بہر بوتگ اَت۔ کہ زنداچ آئی چشکہ پُشتی اوشتاتگ اَت۔ ءُ آ ایوک ءَ وتی رنگ ءُ تھام ءُ وشبوانی اُمیت ءِ سر ءَ یک عملی ئیں زندے لوٹ اِت۔ کہ اد ءَ رنگ۔ تھام۔ روژنائی ءُ وشبوائی نیام یک بروبری یے مان بوتیں۔ کہ ایش رامین ءِ تہ ءَ نہ اَت۔ آ ایوک ءَ لہتیں وشبو۔ رنگ ءُ تھامانی ھاتر ءَ زند ءِ یک بروبر ءُ پیلوئیں عکسے جوڑ کنگ لوٹ اِت۔ کہ اے عکس ایوک ءَ پکر ءُ ھیال ءِ تہ ءَ بوت۔ کُرت۔ بلے زند ءِ عملی دروشم ءِ تہ ءَ ساڑی بوت نہ کُرت۔
 ءُ مہناز ءَ رامین ءِ مہر پنڈگ ءِ ھیال ءِ سر ءَ تُرس ءُ رھم اھت چشکہ آ زند ءِ زر ءِ تہ ءَ بڈوران وتی دست ءُ کف ءِ سر ءَ دور بہ دنت۔ تانکہ مہناز آئرا چہ زند ءِ تُرسناکی ءُ بیمناکیاں چہ در بکنت۔ آ مہناز ءَ بلکنا وتی مزنیں گہار یا کہ ماس ھیال کُرت۔ ءُ وت ءَ را یک کودکیں بچے ھیال کُرت۔ کہ مہناز آئی دست ءَ بہ گپتیں ءُ آئرا زند ءِ مچی ءُ ویل ءُ جنجالانی تہ ءَ دیمی بہ بُرتیں۔ ءُ آئی راھدربری ءَ بکُرتیں۔
 ءُ مہناز ءَ رامین ءِ سر ءَ رھم ءُ تُرس اَھت کہ وتی دراھیں ورنائی ءَ ابید آئرا مہرانی بابت ھچ ھبر نہ اَت۔ آئرا زند ءِ جہلانکیانی ھچ سرپدی یے نہ اَت۔ ءُ مہناز ھیران ءُ ھبکہ اَت۔ کہ اگاں رامین گوں وتی جنین ءَ مہر ءُ دوستیاں مہ زانت گُڑا آ چے زانت۔ اگاں آ وتی جنین ءَ مہر دات نہ کُرت۔ گُڑا آ چونیں مردے اَت۔ اے دراھیں دنیا بگیر چہ مہر ءُ مھبت ءَ چی یے اَت۔ کہ رامین اچ ایشی وت ءَ رازبہر ھیال کُرت۔
 نوں کہ آئی پِس مرتگ اَت۔ کزیت کُرتگ اَت۔ گُڑا رامین ءَ ھال رستگ اَت۔ ءُ آ چہ کلات ءَ شال ءَ سٹان ءُ کپان وت ءَ را کیچ ءُ مکران ءَ رسینتگ اَت۔ تانکہ آ وتی ناکو ءِ گم ءُ پاتھہ ءَ گوں آئی بکُرتیں۔
 ءُ مہناز ءِ ھاتر ءَ رامین ءِ ارمان ءُ اپسوز نہ زاناں پرچے ھچ معنایے نہ داشت انت۔ آنکہ رامین ءَ بلکنا پرائی پِس ءَ ارمان ءُ اپسوز اَت۔ بلے مہناز نہ زاناں پرچے چہ رامین ءِ ارمان ءُ اپسوز ءَ متاثر نہ اَت۔ کہ گْوستگیں شپ ءَ آ پہ وتی پِس ءَ گریہان بوتگ اَت۔ ءُ رامین وتی بالشت ءِ سر ءَ تکیہ کنان چاران ھچ نہ گْوشتگ اَت۔ آنکہ رامین آئی ءِ گشان ءَ بُرز کُرت۔ کُرت۔ ءُ اچ آئی پِس ءِ بابت ءَ لہتیں گپ جت کُرت۔ ءُ آئی ارساں پہ وتی دستمال ءَ ساف کُرت۔ کُرت۔ بلے رامین ءَ اِنکس ھم نہ سُج اِت۔ کہ آ اچ آئی لہتیں ھرپ ءُ لوز بِشکتیں ءُ اے ھرپ ءُ لوز آئراکمکیں تسلا بداتیں۔
 بلکنا چہ رامین ءِ آیگ ءَ پد آئرا گیشتر وتی کوپگاں یک بار ءُ گرانی یے مارشت بوتگ اَت۔ چشکہ آئی پِس ءِ مرگ ءِ یات یک وارے پدا آئی دماغ ءِ تہ ءَ زندگ بوتیں۔ آنکہ میر مُراد جان گوادر ءِ تہ ءَ کزیت کُرتگ اَت۔ کہ آئی مڑھ ءُ لاش ءَ چہ گوادر ءَ یک لوڈنگ ٹرکی ءِ تہ ءَ کیچ ءَ آرگ بوتگ اَت۔ کہ اد ءَ شاھی تمپ ءِ قبرستان ءَ لھد کنگ بوتگ اَت۔ ءُ نوں چہ بیست۔ روچ ءَ آ پُرس ءُ پاتھہ۔ پہ کیچ ءَ کونٹ ءُ تگرد ءَ نندوک اتنت۔ کہ رامین مرگ ءِ چارمی ءُ پنچمی روچ ءَ وت ءَ را کیچ ءَ سرکُرتگ اَت۔ ءُ چہ گْوستگیں دہ روچ ءَ آ گوں شیہک ءُ مزار پُرس ءُ پاتھہ ءَ نندوک اَت۔ کہ مہلوک چہ دور دور ءَ آیان ءُ روان اتنت۔ ءُ شپ ءَ آ وتی بان ءِ تہ ءَ پُترت تو رامین اد ءَ نندوک بوت۔ بلے اے دھیں پانزدھیں روچانی تہ ءَ آئی دل نہ لوٹ اِت۔ کہ گوں رامین ھبرے بہ دنت۔ ءُ رامین کدی کدی شپ نیمگ ءَ آئی نپاد ءِ تہ ءَ چیوان چیوان پُترت۔ ءُ آئرا دروت گران بوت۔ ءُ آئرا وتی بگل ءِ تہ ءَ کُرت۔ بلے مہناز زوتی بوزا ءَ گردینت چشکہ رامین ءِ دروت۔ پرائی دروت نہ اتنت۔ بلکنا مہر ءُ مھبتانی شگان اتنت۔ چشکہ رامین آئی ارواھ ءَ مہر کنگ نہ لوٹ اِت۔ بلکنا آئی بدن ءَ مہر کنگ لوٹ اِت۔ ءُ یک مردے اگاں ایوک ءَ وتی جنین ءِ بدن ءَ لوٹ اِت۔ ءُ آئی ارواھ ءَ درکنار کنت۔ گُڑا بزاں کہ آ مہر ءُ مھبتاں زاہ دَیگ ءَ انت۔ مہر ءُ مھبتاں ھلال کنان انت۔ قتل کنان انت۔ ءُ کُشان انت۔ پرچا کہ مہناز ھیال کنان بوت۔ کہ یک مردے ایوک ءَ مہرانی توم کش اِیت۔ ءُ ھنچش جنینے مہرانی پُھلاں رودین اِیت۔ کہ رند ءَ مہر ءُ مھبتانی یک سبزیں سول ءُ دْرچکے بُرز بیت۔ بلے نوں کہ مہناز ءِ دل کہ ساری ءَ چرائی دستی ءَ ٹپی ءُ ریش اَت۔ چہ وتی پِس ءِ مرگ ءَ آئی دل گیشتر ٹپی بوتگ اَت۔ ءُ آ تنے وھدی پرسی ءَ سوگی اَت۔ کہ چہ سر بر ءَ رامین نازل بوتگ اَت۔ ءُ آ ھر شپ تاں دیر آئی سرون ءَ یا کہ پادون ءَ نندوک چپ چپ آئرا گریہان اِشکُت کہ بلکنا رامین پمشا گپ نہ جت کہ آئرا اے مارشت اَت۔ کہ میر مُراد جان گچکی کہ آئی پِس اَت۔ گُڑا آئی گم پہ مہناز ءَ مزنیں گمے اَت۔ کہ آ نوں وتی یکتنائی ءِ تہ ءَ پہ وتی پِس ءَ گریہان اَت۔ یا کہ پہ وتی اھتنوکیں روچاں گریہان اَت۔ پہ وتی باندات ءَ گریہان اَت۔ ءُ پہ وتی ءُ ڈاکٹر دیدگ ءِ باندات ءَ گریہان اَت۔
 ءُ ھمے پُرسی ءُ پاتھائی ئیں شپانی تہ ءَ رامین آئی کش ءَ وسپوک بوت۔ بلے آ گوں وت ءَ گپ نہ جت انت۔ کہ رامین آئی گمانی تہ ءَ نیام کپگ نہ لوٹ اِت۔ بلے شپ نیمگاں نہ زاناں رامین ءَ چے ھیال اھت کہ آ چیوان چیوان مہناز ءِ بگل ءِ تہ ءَ پُترت۔ وھدیکہ ھما دمان ءَ مہناز وتی پُھریں وابانی تہ ءَ بوت۔ کہ رامین آئی برائی سر ءَ نازل بوت۔
 پرچے۔ وت رامین ایشرا نہ زانت۔ کہ آ چون چہ وتی پھریں واباں دریھ کنان یکدم مہناز ءِ نپاد ءِ تہ ءَ پُترت۔ ءُ پدا مہناز ءِ بدن ءَ گوں لئیب کنان بوت۔ ءُ مہناز وتی دیم ءَ وتی گشان ءِ تہ ءَ چیر دات چشکہ آ مہ لوٹ اِیت۔ کہ رامین ءِ لُنٹ برائی لُنٹاں ایربہ بنت۔
 رامین آئرا مولشت دیان بوت۔ آئی سر ءَ وتی بگل ءَ کُرت۔ آئی پاداں بُرز کنان دروت دات۔ آئی پیشانی دروت دات۔ آئی گور ءَ گوں وت گور ءَ یکجاہ کُرت۔ ءُ آئی پُشت ءُ دیم ءِ بدن ءِ ول ول ءُ کنڈ کنڈ ءَ دست جنان بوت۔ تانکہ مہناز ءِ بدن ءِ تہ ءَ یک آچے پیدا بوتیں۔ تانکہ آئی بدن ھرکت بہ کُرتیں کہ آئی مرد ءِ دل وش بوتیں۔
 بلے مہناز پدا کرارکرار گریہان بوت۔ چشکہ آ پہ وتی پِس ءَ گریہان بوتیں۔ بلے ھدازانت کہ مہناز ناگت ءَ رامین ءِ وتی سر ءَ نازل بوگ ءِ سر ءَ گریہت ءُ ارس جنان بوت۔
 ءُ وھدے رامین وتی دراھیں وس ءُ واک ءَ چہ دم بُرت۔ ءُ آئی بدن ھیدکُرت۔ ءُ آئرا نہ سُج اِت۔ کہ دیمتر ءَ آ گوں جنین ءِ بدن ءَ چے بہ کنت۔ گُڑا آئرایک ملامتی ءُ ھجالتی ءِ مارشت بوت۔ چشکہ کس مرگ ءَ بہ بیت۔ ءُ آ وتی حقاں گران بہ بیت۔ ءُ رامین ھیال کنان وت ءَ را چہ مہناز ءِ بدن ءَ دور داشت۔
 بلے رامین ءَ واب نہ یات۔ چشکہ آئی زندگانی ءِ تہ ءَ یک مزنیں کمی ءُ نزوری یے بہ بیت۔ ءُ اے کمی ءُ اے نزوری چشکہ گوں آئی چہ درکسانی ءَ جنوک اَت۔ چہ ھما روچ ءَ وھدیکہ آ اے دنیا ءِ تہ ءَ پیدا بوتگ اَت۔ اے کمی یک بہری ءِ نزوری ءُ کمزوری یے نہ اَت۔ بلکنا آئی دراھیں زند ءِ ردعمل ءِ تہ ءَ یک پُرپیچی ءُ یک تابے ھست اَت۔ کہ آ اے تاب ءَ کدی در کُرت۔ نہ کر۔ ت۔ ءُ آ نہ زانت کہ آئی اے تاب کدی آئرا پہ یک شریں زندی ءَ اجازہ دنت۔ یا کہ ھمے تاب ءُ وڈانی تہ ءَ گار ءُ زیان بیت۔ ءُ چہ وتی زند ءِ ھما اسلی ئیں لیکہ ءُ مکسد ءَ چہ زبہر بیت۔ کہ ایش آئی تہ ءَ ھست اَت۔ بلے ایش نوں لہتیں۔ رنگ۔ وشبو۔ تھامانی لاحاصلیں جُہد ءِ تہ ءَ بلکنا وتی زند ءِ المیں معنا ءُ متلب ءَ ھم چہ دل ءَ بران اَت۔
 رامین مہناز ءِ بدن ءِ المیں تھامانی چشگ ءَ پہ وتی زند ءِ مستریں جوا جنگ لوٹ اِت۔ ءُ آ نوں بلکنا ھیال کنان اَت۔ کہ ایوک ءَ مہناز ءِ بدن ءِ تھامانی پچ گرگ ءَ پد آ وتی زند ءَ یک وارے پدا سمبہینت ءُ پہ وت یک نوکیں زندے ٹاھینت۔
 چے اے ڈول بوت۔ کُرت۔
 ءُ یک وارے پدا چہ وتی نپاد ءَ پاد کئیت۔ ڈن ءَ یک لنجیں شپے۔ زمستان ھلاس بوان انت۔ ءُ بہارگہ ءِ گرند ءُ گروکانی توار انت۔ گوات مچانی سری ٹولاں سرینان انت۔ مہناز وتی بوزا چیر داتگ اَت۔ بلے رامین ءَ دل وار نہ دنت۔ آ یک وارے پدا پاد کئیت۔ ءُ کئیت ءُ مہناز ءِ پادون ءَ ننداِیت۔ ءُ آئی پادانی سر ءِ لیپ ءَ بُرز کنت۔ شپ ءِ تہاری ءِ تہ ءَ زانگ نہ بیت۔ کہ آئی پادانی رھ کُجام نیمگ ءَ انت۔
 بلے آئی پادانی ھودانی بُرز ءَ چہ زانگ بیت۔ کہ مہناز استھان ءَ وپتگ۔
 آ آئی پادان دروت گرت ءُ آئی راستیں پادگ ءَ وتی دل ءَ ایر کنت۔ ءُ پدا آئی دومی پادگ ءَ زور اِیت۔ ءُ وتی چماں ایر کنت۔ ءُ دروت دنت۔
 بلے انگت آئرا تسلا نہ بیت۔ تو آ گوں وتی ھر دوئیں دستاں مہناز ءِ لاپ ءَ مش اِیت۔ ءُ وتی یک دستے اچ آئی زنچک ءَ بے آئی لُنٹاں سر کنت۔ ءُ پہ یک ءُ پہ یک دست ءِ تہ ءَ آئی لاپ ءَ مُش اِیت۔ ءُ دومی دست ءَ آئی لُنٹاں مُش اِیت۔
 چہ آئی زنچک ءَ وتی دست ءَ تہ ءَ پُترینگ ءِ تہ ءَ رامین ءِ یک زانشتی ءُ نفسیاتی تسلایے بیت۔ چشکہ چہ مہناز ءِ بدن ءِ ھمے تپد ءُ گرمائشت ءَ پد بلکنا آ چہ وتی زند ءِ ھمے دوزھہ ءَ بہ وتی بہشت ءِ تہ ءَ پُتر اِیت۔ کہ اد ءَ مردم ءَ ایوک ءَ وتی زند یک بہشتے زانگ بیت۔ کہ آئی تہ ءَ نہ دوزھہ ءُ دوزھہ ءِ پیمیں مارشت مردم ءَ گیڑھ کن انت۔
 رامین ءَ وتی نفسی واھگانی پدّر کنگ ءِ تہ ءَ وتی بہشت نظر آیگ ءَ انت۔ کہ آئی زند ءِ درائیں پکر ءُ فلسفہ چرائی کسانی ءَ بگر تانکہ آئی مستری ءُ مزنی ءَ گوں آئی ھمے واھگ ءَ بوتگ۔ کہ آئرا مُدام یک کمی۔ یک کمزوری یا کہ زند ءِ رنگینی ءُ پُھل ءُ لاڈولی ءِ مارشت مُدام چرے نفسی واھگاں زُرتگ۔ آنکہ آ ایشانی پدّر کنگ ءَ چہ نا واکب بوتگ اَت۔ بلے ایشانی ناسرپدی ءُ نا واکبی ءِ متلب ایش نہ اَت۔ کہ اے مارشت ءُ مارگ آئی دل ءِ تہ ءَ ساڑی ءُ موجود نہ اتنت۔ اگاں ھمیش بوتیں۔ گُڑا آئرا وتی آروس ءِ اولی شپ ءِ تھام رنگ ءُ وشبوت۔ نے وھدی پرچے یات اتنت۔ ءُ آ پرچے گوں ھمے یاتاں مُدام سر ءُ چیر اَت۔ کہ کدی کدی آئرا یک زہیری یے زُرت چشکہ آ زند ءِ یک مزنیں بہری ءُ۔ وشیانی یک مزنیں بہری ءَ چہ وت ءَ را زبہر کُرتگ اَت۔ یا کہ زبہر بوتگ۔
 ءُ پدا آ کرار کرار گْوشان بیت۔
 مہناز زان ئے۔ ناکومیر مُراد جان ءِ ناگتیں مرگ چنکس مزنیں بیرانی یے۔ نہ ایوک ءَ پرتو۔ بلکنا پمّا دراھیں مردماں۔ پہ منی ماس ءُ پِس ءَ۔ پہ ھر شازادگ ءَ۔ دراھیں کلات۔ دراھیں کیچ ءَ پہ۔ بلکنا دراھیں ڈیھ ءَ پہ ایش یک مزن ءُ مستریں نُکسانے کہ اے نُکسان کدی پیلو بوت نہ کنت۔ مہناز اے زند انت۔ اے مرگ انت۔ اے زند ءِ تہ ءَ مرگ ھست۔ بلے مابنی آدم چے کُرت۔ کناں۔ ما مراں۔ مرگ ءُ زندگانی زند ءِ المیں بہر انت۔ بلے مہرانی تپد۔ مہرانی لہڑگ ءُ جوش چہ مرگ ءَ گیشتر زور آور ءُ طاقتور انت۔ پرچا کہ بنی آدم مُدام زندگ بوگ لوٹ اِت۔ یا تانکہ آ زندگ انت۔ گُڑا آ زندگانی کنگ لوٹ اِت۔ ءُ زندگ بوگ لوٹ اِت۔ پمیشا من امشپی لوٹ آں۔ کہ ما وت ءَ را یک دومی ءَ مہر بکن ایں۔ ءُ ھنچش مہر بکن ایں۔ تانکہ ما وتی زند ءِ دراھیں گم ءُ ڈکھاں چہ دل ءَ بہ بریں۔
 مہناز تو منی ساہ ئے۔ تو منی ارواھ ءُ منی نپس ئے۔ بگیر اچ تو من زندگ بوت نہ کن آں۔ مہناز تو من ءَ پہل بہ کن۔ من ءَ معاف بہ کن۔ کہ من تئی دل ءَ درد دات۔ ترا اچ وت ءَ چہ وتی جند ءِ عمل ءُ ھرکتاں دورکُرت۔ زان ئے۔ مہناز منی تہ ءَ یک گنوکی یے مان انت۔ ءُ من وتی اے گنوکی ءَ اے بے ساری ءَ وت نہ زان آں۔ بلے منی ھرکت درا گنوکی ءُ بے ساری ءِ ھرکت انت۔ بلے مہناز تو راست ءُ پہک بزاں کہ من ترامہرکن آں۔ ایوک ءَ ترا مہر کن آں۔ آنکہ من تئی بدن ءِ قدر ءَ نہ زانت۔ ترا درد ءُ ڈکھ دات۔ ءُ تئی وشبو ءُ رنگ ءُ تھاماں شموشت۔ بلے پہک بزاں کہ من ترا پہ دل مہر کُرتگ۔ آنکہ وتی گنوکی ءُ بے ساریانی تہ ءَ بلکنا من ترا شموشتگ۔ بلے تو منی دل ءَ بوتگ ئے۔ من زند ءِ یک ساھتے ءَ ھم ساھتاں نہ شموشتگ۔ کہ وھدے سیر ءُ آروس ءِ اولی شپ ءَ من تئی دست ءَ گپت ءُ پدا تئی لُنٹاں دروگ گپت۔ ءُ پدا ما مردی ءُ جنینی ءِ ساری ءِ تہ ءَ مان اھت ایں۔ ءُ تانکہ مروچیگیں روچ ءَ من ترا وھدی ساہ ءُ نپس ھیال کنین۔
 مہناز ءَ بد اھت۔ ءُ آ وتی دیم ءَ دگہ نیمگی ءَ دات چشکہ آئرا چہ رامین ءِ بے معنائیں ءُ بے لیکہ ئیں ھبراں بد بئیت۔
 بلے رامین وت ءَ را آئی لاپ ءِ سر ءَ دور دات ءُ آئرا دروت گران بوت۔
 مہناز نہ زانت کہ چے بہ کنت۔
 آ بلکنا رامین ءِ دروتانی تہ ءَ ڈاکٹر دیدگ ءِ دروتاں شوھاز کنگ لوٹ اِت۔ پرچا کہ نوں پہ مہناز ڈاکٹر دیدگ یک آئیڈیل مردے اَت۔
 ءُ ڈاکٹر دیدگ چہ گوادر ءَ تاں کیچ ءَ گوں آئی پِس ءِ مڑھ ءُ لاش ءَ گون بوتگ اَت۔ ءُ یک شپے آ آیانی مہمان بوتگ اَت۔ ءُ آیانی مہمان خانگ ءِ تہ ءَ اڈکُرتگ اَت۔ کہ پِس ءِ لھد ءُ قبرکنگ ءَ پد گوں ایدگہ زال ءُ زالبولاں پہ وتی ھدامرزی ئیں پِس ءَ موتک کنان۔ دیر ءَ وھدے آ چہ وتی کا ءُ کو ءَ چہ کپتگ اَت۔ گُڑا آئرا ھیال اھتگ اَت۔ کہ ڈاکٹر دیدگ ھم گوں لاش ءَ گون اَت۔ کہ لوڈنگ ٹرک ءِ تہ ءَ گوں آیان سوار اَت۔ بلے آ ایدگہ مردمانی ھمرائی ءِ سبب ءَ ڈاکٹر دیدگ ءِ دیم ءَ وت ءَ را وتی گشان ءِ تہ ءَ بوک کُرتگ اَت۔ تانکہ کس مہ زانت کہ ڈاکٹر دیدگ آئرا ءُ آ ڈاکٹر دیدگ ءَ چارگ ءَ اَت۔
 بلے نہ زان آں پرچے ڈاکٹر دیدگ ءِ ھمراہ بوگ ءِ سبب ءَ آئرا وتی جند ءِ جاورانی سر ءَ گیشتر گریہگ اھتگ اَت۔ ءُ آئرا ڈاکٹر دیدگ ءِ گوں وتی پِس ءِ لاش ءُ مڑھ ءَ آیگ سک دوست بوتگ اَت۔ چشکہ ڈاکٹر دیدگ راستی آئی مرگ ءُ زند ءِ شریک اَت۔ کہ آئرا ھچ ھورکی ءُ یکتنائی ءِ مارشتے بوگ ءَ نہ اَت۔ ءُ ھما روچی آئرا ھنچش تور اِتگ اَت۔ چشکہ آ اے دنیا ءِ تہ ءَ ایوک ءُ یکتنا نہ اَت۔ تانکہ ڈاکٹر دیدگ ھست اَت۔ آ اے دنیا ءِ تہ ءَ یکتنا ءُ ایوک نہ اَت۔
 ءُ پدا شپ ءَ دیر ءَ آئرا ھیال اھتگ اَت۔ کہ ڈاکٹر دیدگ آیانی مہمان انت۔ گُڑا آ چہ وتی براس شیہک ءَ جست کُرتگ اَت۔ کہ چے ڈاکٹر دیدگ ءِ بیرم ءُ نپاد یا کہ ورگ ءُ چرگ ءِ دراھیں بند ءُ بست پیلوکنگ بوتگ اَت۔
 ءُ شیہک ھال داتگ اَت۔ کہ ڈاکٹر دیدگ آرام ءِ سر ءَ اَت۔ ءُ آئی دراھیں کارشر کنگ بوتگ اَت۔
 بلے مہناز ءِ دل ءَ وار نہ داتگ اَت۔ ءُ آ چہ وتی ماس ءُ تھرو ءِ بُن ءَ پاد اھتگ اَت۔ ءُ یک سافیں بوپ ءُ بالشتے ءُ یک سافیں چادر پوشے زُرتگ اَت۔ ءُ پہ مہمان خانگ ءَ رادگ بوتگ اَت۔ کہ ایش گوں آیانی ھویلی ءَ یکجاہ بندوک اَت۔
 اد ءَ مہمان خانگ ءِ تہ ءَ چراگ ءِ روژنائی ءَ ڈاکٹر دیدگ بیگانگ بیگانگ دیوال ءِ بُن ءَ بالشتے تکیہ کنان اَت۔ استھان ءُ تچک وتی ھر دوئیں دستاں گردن ءِ چیر ءَ دیان یک پکری ءِ تہ ءَ اَت۔
 وھدے مہمان خان ءِ پچیں دروازگ ءَ آ مہناز ءِ ساھگ ءَ دیستگ اَت۔ تو ڈاکٹر دیدگ راست نشتگ اَت۔ ءُ چار اِتگ اَت۔ کہ کئے اد ءَ پُترگ اَت۔
 ءُ پدا مہناز ءِ بُرز ءُ بالادیں پیکر ءَ چاران آئرا باور نہ اھتگ اَت۔ کہ ایش مہناز بوت کنت۔ چی ءَ کہ آئرا مولد ءُ ھذمتگارے ھیال کنان بوتگ اَت۔ کہ پرائی نپاد ءُ بیرمے آورتگ اَت۔
 بلے چراگ ءِ روژنائی ءِ تہ ءَ آدلجم بوتگ اَت۔ کہ ایش مہناز اَت۔ ءُ چہ مہناز ءَ کم دگہ کسے نہ اَت۔
 آ پاد اھتگ اَت۔ وھدیکہ مہناز دیوال ءِ بُن ءَ پرائی تہت ءِ سر ءَ نپادے شرکُرتگ اَت۔ کہ ڈاکٹر دیدگ ءَ مہناز ءِ ھمے ھرکت سک دوست بوتگ اَت۔ چشکہ آ یک وابے گندگ ءَ اَت۔
 ءُ وھدے آ پرائی نپاد ءَ شر کنان اَت۔ تو ڈاکٹر دیدگ دروازگ ءَ چہ تہ ءَ بند کنان اھتگ ءُ آئی ءِ کوپگاں دست ایر کُرتگ اَت۔ ءُ اچ آئی جست کُرتگ اَت۔
 مہناز تو اے چے کنگ ءَ ئے۔ مہناز تئی پِس ءِ اول شام انت۔ ءُ من زان آں کہ تو چنکس ڈکھی ءُ گمی ئے۔ مہناز من زان آں کہ تو وتی اے آریپیں گم ءُ ڈکھانی تہ ءَ من ءَ نہ شموشتگ۔ مہناز ایش بوت نہ کنت۔ من ءَ باورنہ یات کہ من ءَ اِنکس مہر کن ئے۔ مہناز۔ مہناز۔ ڈاکٹر دیدگ ءَ چشکہ دگہ ھرپ ءُ لوذ دست ءَ آیگ ءَ نہ اَت۔ کہ مہناز ءِ اِنکس ھیالداری ءِ سر ءَ آئی منّت واربوتیں۔
 ءُ پدا مہناز وتی چک ءَ پروشتگ اَت۔ ءُ ڈاکٹر دیدگ چراگ ءِ زردیں روژنائی ءِ تہ ءَ دیستگ اَت۔ کہ وتی دراجیں سیاھیں۔ لیوس ءُ سیاھیں سوگی ئیں گشان ءِ تہ ءَ مہناز ءِ دروشم گیشتر اسپیت۔ نازرک پیداور بوتگ اَت۔ ءُ آ پہ وتی ھدامرزی ئیں پِس ءَ اِنکس گریہتگ اَت۔ کہ آئی بونز سہر گشتگ اَت۔ ءُ آئی مچاچ چہ بازیں ارس جنگ ءَ چوچ بوتگ اَت۔ ءُ آئی کلکانی ھڈ درابوان اتنت۔ ءُ آئی چمانی ٹیلگانی ایدم آ دیم ءَ چہ گمان سیاہ گشتگ اَت۔ ءُ آئی توار ھم کانکر بوتگ اَت۔
 ءُ آ ھمے آریپیں گم ءِ تہ ءَ گوں وتی چوچیں مچاچاں ڈاکٹر دیدگ ءَ چاران بشکھندگ بوتگ اَت۔ ءُ آئی بشکھندگی ءِ سر ءَ ڈاکٹر دیدگ لوٹ اِتگ اَت۔ کہ وتی دراھیں زند ءَ فدا ءُ قربان ءُ ندر بہ کنت۔
 ایش یک باز مزنیں مارشتے اَت۔ ءُ ایش مہر ءُ مھبتانی گُڈی سر اَت۔ کہ اچ آئی پد چشکہ دگہ ھچ پیمیں مہر ءُ مھبتے نیست یا کہ بوت نہ کُرت۔ ءُ ڈاکٹر دیدگ آئی پیکر ءَ چہ سراں تاں پاداں چاران آئی لاگری ءُ شتکیں پیکر ءَ وتی بگل ءَ گپتگ اَت۔ ءُ آئی سیاھیں گشان ءَ کہ جارجٹ ءِ گُدے اَت۔ کہ آئی کر ءُ کنکاں لیس ایر اتنت۔ بُرز کنان آئی سہریں پونز ءُ چوچیں دیم ءَ دروت گران بوتگ اَت۔ کہ چہ آئی بدن ءَ ڈاکٹر دیدگ ءَ بگیر ھچ بدن ءِ بٗو ءُ دگہ ھچ بویے زانگ نہ بوت۔ ءُ اے اِنکس وشیں تھامے اَت۔ کہ ڈاکٹر دیدگ آئراوتی نوک مان کُرتگیں نپاد ءِ سر ءَ دور داتگ اَت۔ ءُ آئی ھشکیں لُنٹاں دروت داتگ اَت۔ ءُ تاں دیر ءَ آئرا دروت گران بوتگ اَت۔ کہ اے درنیام ءَ پہ یک کسانیں ساھتی ءَ مہناز وت ءَ را نہ سُرینتگ اَت۔ چشکہ آ لوٹ اِتگ اَت۔ کہ ھر چنت کہ دروت ڈاکٹر دیدگ لوٹ اِت۔ گُڑا اشپی بلکنا تاں قیامت آئرا اجازہ اَت۔ کہ آئرا دروت بداتیں۔ ءُ ڈاکٹر دیدگ پدا وتی بوز ءَ دور کنان آئی نمک ءُ تھام ءَ ایربران گْوشتگ اَت۔ مہناز تو زان ئے۔ کہ پمن چنکس الم ئے۔
 ءُ وتی پِس ءِ آریپیں گمانی تہ ءَ نپاد ءِ سر ءَ تچکاں تچک آ ڈاکٹر دیدگ ءِ نیمگ ءَ چاران گْوشتگ اَت۔ ءُ بشکھندگ بوان گْوشتگ اَت۔
 زان ئے۔ ڈاکٹر تئی ھمدردی ءُ تئی دلبڈیانی تہ ءَ من وتی زند ءِ آریپیں گماں ھم شموشت کن آں۔ پر تو من ھر چیز کُرت۔ کن آں۔ زان ئے۔ تئی امشپی ئیں نپاد ءِ مان گیجگ پمن چنکس مزنیں دلبڈی یے۔
 ءُ پدا آ پاد اھتگ اَت۔ ءُ ڈاکٹر دیدگ آئرا دروتے گپتگ اَت۔ ءُ چہ دروازگ ءَ رادگ کُرتگ اَت۔ ءُ پدا گوں وتی سیاد ءُ وارثاں پہ وتی پِس ءِ گم ءُ ڈکھاں شریک بوگ ءَ ساری آ غسل خان ءَ شُتگ اَت۔ ءُ اد ءَ آ وتی دیم ءَ گوں وشبوداریں سابونی ءَ ششتگ اَت۔ تانکہ آ وتی دیماں ارسانی نشان۔ بلکنا ڈاکٹر دیدگ ءِ دروتانی نشاناں زیان بہ کنت۔
 ءُ پدا آدینک ءِ دیم ءَ اوشتوک آ وتی مود ءُ بیکاں گیسو کُرتگ اَت۔ ءُ وتی بدن ءَ کمکیں پوڈر جتگ اَت۔ تانکہ اچ آئی بدن ءَ وشبویے بیت۔ چشکہ آئرا اے وشبواں ساری ءَ جنگی اَت۔ تانکہ ڈاکٹر دیدگ ایشاں بہ بکش اِتیں۔ کہ ڈاکٹر دیدگ ءَ ایوک ءَ آئی بدن ءِ وشبودوست اَت۔ ءُ آ چہ رامین ءَ جتااَت۔ کہ رامین آئراسینگار کُرت۔ بوئی جت۔ بلشک دئیوکیں پچ گور ءَ دات۔ بلے رامین آئرا اے ڈول ءَ مہر کُرت نہ کُرت۔ چشکہ ڈاکٹر دیدگ آئرا مہر کُرت۔ پرچا کہ ڈاکٹر دیدگ ءِ مہرانی تہ ءَ یک دگہ تھام ءُ دگہ چشے اَت۔
 دومی سُہب ءَ آ مہمان خانگ ءِ تہ ءَ شُتگ اَت۔ ءُ ڈاکٹر دیدگ ءَ الوداع کُرتگ اَت۔ ءُ آئرا گْوشتگ اَت۔ کہ چہ وتی پِس ءِ مزنیں خیرات ءَ پد آئی ارادگ اَت۔ کہ گوں شیہک ءَ پدا گوادر بشتیں ءُ گوں آئی ھموداں وتاک بوتیں۔ پرچا کہ نوں چہ وتی پِس ءِ مرگ ءَ پد آ کیچ ءَ نشت نہ کُرت۔ ءُ آ گوں رامین ءَ کلات ءَ ھم روگ نہ لوٹ اِت۔ آ گوادر ءِ تہ ءَ بوگ لوٹ اِت۔ پرچا کہ ڈاکٹر دیدگ ھمودان اَت۔ بلے رامین آئرا زور ءُ زبردستی برگ لوٹ اِت۔
 نوں رامین آئی سر ءَ وت ءَ را دور داتگ اَت۔ ءُ آئرا دروت گران اَت۔ ءُ پدا رامین اچ آئی سر ءَ پاد اھت ءُ چہ وتی پیتی ءَ عطرے در کُرتگ۔ ءُ یک گشانے در کُرت۔ ءُ آئی سر ءَ مان کُرت۔ ءُ عطر چٹ دات۔ وشبو ھر نیمگ ءَ تالان بوت۔
 رامین ءِ اے ھرکت ءِ سر ءَ مہناز پاد اھت ءُ دور کُرت۔ ءُ نشت ءُ ترندی ءِ تہ ءَ جست کُرت۔
 تو چے کنگ ءَ ئے۔
 من ترا بانورے جوڑ کنگ لوٹ آں۔
 وھدے من بانورے اِت۔ آں۔ آ شپ ءَ تو منی قدر ءَ نہ زانت۔ نوں تو چون من ءَ بانورے جوڑ کن ئے۔
 من یک وارے پدا ھما رنگ۔ وشبو ءُ تھاماں لوٹ آں کہ آیاں من وتی زند ءِ تہ ءَ پشت جتگ۔ رامین آئی سر ءَ سہریں گشان ءَ مان کُرت۔ کہ آئی زمین ءِ سر ءَ لیس ءُ کلابتون ءِ چائمپل جنوک اتنت۔ ءُ گشان اِنکس لگوشت اَت۔ کہ مہناز ءِ سر ءَ چہ لگوشت گران بہ آئی کوپگاں کپت۔ کہ نوں چراگ ءِ زردیں رژنائی ءِ تہ ءَ رامین ایشرا پہ وتی ھر دوئیں دستاں بُرز کُرت۔ ءُ آئی سر ءَ مان کُرت۔ ءُ آئرا گوں وتی ھر دوئیں دستاں بوک کُرت۔ ءُ آئرا دروتے گپت۔
 بلے چشکہ مہناز ءَ چہ رامین ءِ ھمے ھرکت ءَ بد اھت ءُ آ وتی دیم ءَ گردینت۔ ءُ رامین آئی جامگ ءَ در کنان بوت۔ تو مہناز۔ چشکہ زہر گران جست کُرت۔ تو چے کنگ ءَ ئے۔
 ءُ رامین پسو دات من ترا بانورے جوڑ کن آں۔ ترا عطر ءُ زبادانی تہ ءَ شودآں۔ تانکہ تئی ھما کْوھنگیں وشبو ءُ رنگ ءُ تھام زندگ بہ بنت۔
 بلے من ترا ساری ءَ گْوشتگ کہ ایش بوت نہ کنت۔ مہناز دلدوھر بوان گْوشت۔
 بلے من لوٹ آں کہ تو منی بانور بہ بو۔
 تو مروکیں لہڑگاں پہ منی سہت ءُ زیور۔ لیوس ءُ عطر ءُ زبادانی تہ ءَ زندگ کنگ لوٹ ئے۔ بلے من ءَ تئی اے مرانیں مہرانی سر ءَ باور نئیت۔
 پرچے۔
 ترا منی لیوس دوست انت۔ کہ منی بدن۔ مہنازجُست کُرت۔ ءُ پدا آئرا ڈاکٹر دیدگ ءِ ھیال اھت کہ دیدگ ءُ رامین ءِ تہ ءَ چنکس پرک ھست اَت۔ رامین یک لگوشتیں ڈگارے اَت۔ کہ مُدام لگوشت اَت۔ مُدام سرسران اَت۔ ءُ بے آرام اَت۔ ءُ مُدام نادرا ءُ ناپہمیں وسوسگانی تہ ءَ گٹ ءُ گرپتار اَت۔ بلے دومی نیمگ ءَ ڈاکٹر دیدگ یک کوھے اَت۔ یک تلارے اَت۔ ءُ یک آریپیں زرے اَت۔ کہ چول جنان اَت۔ بلے آئی چول ءُ گْورمانی یک کشک ءُ یک راھے اَت۔ ءُ آ چو رامین ءَ بے کشک ءُ بے راہ نہ اَت۔ رامین چہ بوت۔ ل ءَ دگہ عطر برائی دیم ءُ بدن ءَ چٹ دات ءُ آئی گُشان چشکہ چہ عطر ءُ زباداں تر کُرت۔ ءُ مہناز بیزاری ءِ تہ ءَ جست کُرت۔
 تو چے کنگ ءَ ئے۔
 من تر ابانورے کن آں۔ رامین ھما یکیں جست ءِ یکیں پسو ءَ دیان بوت۔
 پمیشا کہ تئی بدن ءِ مارگ ءُ مارشتاں دلجمی یے برس اِیت۔
 بلے من ترا مہر کن آں مہناز۔ تو منی جنین ئے۔ رامین چشکہ مہناز ءِ ضد ءَ گریہگی بہ بیت۔ گْوشت۔ ءُ مہناز نہ زانت کہ چے بہ کنت۔ گْوشت۔
 ترا منی پِس ءِ مرگ ءِ ھیال ھم نیست۔
 من ءَ ھیال ھست۔ بلے مہناز۔ اے زندگانی ھنچش چل اِیت۔ اد ءَ مرگ ءُ زند ھر دو ھوار ءُ یکجاہ انت۔ من ءَ ناکو ءِ مرگ ءِ ھیال ھست۔ بلے من ءَ زندگ ھم بوگی انت۔
 تو پہ وتی نفس ءَ زندگ ئے۔ ترا منی پرواہ ھما وھداں بیت۔ وھدے تئی واھگ پاد کاینت۔ ءُ ایش ھم مروکیں ءُ بے کشکیں واھگ انت۔ رامین ءَ چشکہ وتی دل ءَ گرانی ءِ مارشت بوت۔ گْوشت۔
 بلے ایش ھنچش انت۔ منی زند ھنچش انت۔
 تئی زند یک بے کشکیں راھے۔
 بلے من تئی مردآں۔
 ھو تو منی مردئے۔ بلے منی زند ءَ دوزھہ کنگ ءِ ذمہ واری منی ھدامرزی ئیں پِس ءُ منی زندگیں ماس ءِ سر ءَ انت۔ کہ آ من ءَ ترا داتنت۔
 رامین نزانت کہ آ غسہ بہ کنت۔ زہر بگیرت۔ یا کہ زمین تل بگیرت ءُ آ ایشی تہ ءَ بڈ بروت۔ ءُ آ وتی زہرگ ءَ داشت پرچا کہ نفسی واھگانی ناپیلوی اے دنیا ءِ تہ ءَ پہ یک مردی ءَ چہ کُلاں مزنیں دوزھہ اَت۔ کہ اچ ایشی گیش دوزھہ ءِ وجود اے دنیا ءِ تہ ءَ نیست اَت۔ کہ دنیا ءِ تہ ءَ نیست اَت۔ کہ دنیا ءِ دراھیں گنوکی۔ بے ساری۔ مرگ ءُ برباتی ءِ مارشت ءُ مردم ءِ۔ انا ایگو ءُ آئی وتی جند ءِ عکس ءُ آئینہ گوں آئی ذات ءِ ھیال ءِ بندوک اتنت۔ ءُ اے ذات ءِ عکس گبار ءُ بنار بوت۔ وھدیکہ مردم ءِ تہ ءِ دنیا ءِ تہ ءَ یک پروشے مان اھت ءُ اے پروش ءِ بُن ءُ چمگ گوں مردم ءِ نفسی واھگاں بندوک اتنت۔ یا کہ ایش گوں ذات ءِ ھما بہر ءَ بندوک اتنت۔ کہ اد ءَ یک ذاتے وتی جند ءِ مارگ ءُ مارشتاں گوں دنیا ءَ یکجاہ ھوار بندگ ءَ چہ زبہر اَت۔ ءُ آ نہ زانت کہ آئی لاشعوری قوت آئرا کُجا برگ ءَ اتنت۔ کہ بلکنا نفس ءِ واھگانی تہ ءَ پروش ھم ھما سورت ءَ در کپت۔ وھدیکہ مردم وتی زند ءِ ھمک لیکہ ءُ مکسد ءَ چہ دور بوتیں۔
 بزاں نفسی واھگانی پروش ذات ءِ پروش ءُ ذات ءِ بیگانگی ءِ کشک اتنت۔ کہ نفسی واھگ وت ھما المیں ناجوڑی نہ اَت۔ کہ ایشی تہ ءَ بنی آدم وتی زند ءِ المیں لیکہ ءَ چہ دور بوت۔ بلکنا ناجوڑی ھما اَت۔ کہ ذات وت ءَ را گوں وتی زند ءِ المیں معنا ءُ متلب ءَ چہ یکجاہ کنگ ءَ چہ زبہر اَ۔ ت۔
 ءُ رامین ایشی سک مارشت اَت۔ ءُ آ زانگ لوٹ اِت۔ کہ چے آئی نفسی واھگ آ ءِ ناجوڑی ءِ سبب اتنت۔ یا کہ آئی زند ءُ ذات ءِ گوں زند ءِ المیں معنا ءُ بیگانگیاں ناجوڑی ءِ سبب اَت۔
 ءُ آ وتی زند ءِ المیں معنا ءُ وتی نفسی واھگانی دوزھہ ءِ تہ ءَ سچان اَت۔ ءُ ھمے سبب ءَ آ مہناز ءِ سکیں ھبراں برداشت کنان اَت۔ آ نہ زانت کہ آ نفسی واھگانی بے کشکی ءُ بے راھی آئرا چہ زند ءِ المیں معنا ءَ دورکُرتگ اَت۔ یا کہ آئرا زند ءِ المیں معنایے نہ اَت۔ پمیشا آ وتی گْونڈ ءُ کسانیں مارگ ءُ مارشتانی تہ ءَ سر ءُ چیر اَت۔ ءُ آئرا ھیال اھت کہ آ مہناز ءَ بہ جنت۔ ٹپی ٹنٹی بہ کنت۔ ءُ تانکہ آ وتی وس ءُ طاقت اَت۔ آ آئی ءَ گٹ بگپتیں ءُ آئرا گٹو بہ کُرتیں تانکہ آئی ٹیلگ دربہ کپتین انت۔ ءُ پدا آئی دل سرد بوتیں۔
 آ وتی گنوکی ءُ ذات ءِ تہاری ءُ آئی سیاھیں اوماناں دل ءَ داران بوت۔ ءُ مہناز ءِ سوچانکیں ھبراں گوشداران بوت۔ کہ مہناز وتی ضد۔ سنٹ ءِ بُرزائی۔ وتی لاپروائی ءُ وتی بے چیتائی ءِ سبب ءَ رامین ءَ یک ھنچش جنینے زانگ بوت۔ کہ ایوک ءَ چشیں جنین ءَ گٹو کنگ ءَ بگیر دگہ ھچ راھے نیست اَت۔ رامین ءِ دراھیں ھون اچ آئی بدن ءِ جہلگ ءَ گردشت کنان برائی۔ گردن ءُ گٹ ءَ سر بوت۔ ءُ آئرا چہ وت ءَ۔ چہ وتی ذات ءَ چہ وتی نفسی واھگاں ءُ چہ اے دنیا ءِ پُرزیبا ءُ وش سورتیں ءُ وش دروشمیں چیز ءَ بداھت ءُ آئرا ارمان ءُ اپسوز بوت۔ کہ اِنکس مہر ءُ دوستی ءُ اِنکس ندر ءُ قربان بوگ ءَ رند ھم مہناز ءِ دل ساف بوگ ءَ نہ اَت۔
 مہناز اچ من چے لوٹ اِیت۔ رامین ھیال کنان بوت۔ من مہناز ءَ پہ دل لوٹ آں۔ من آئرا وتی جنین ھیال کن آں۔ من گوں آئی یک پیلوئیں مردی ءُ جنینی یے لوٹ آں۔ بلے مہناز پرچے گوں من تگ دَیگ ءَ نہ انت۔ مہناز ءِ دل ءَ چے ھست۔ چے مہناز اِنکس نا تُرس ءُ بے رھم انت۔ کہ آ پہ منی گْوستگیں گناھاں من ءَ تنے وھدی پہل نہ کُرتگ۔ معاف نہ کُرت۔ آنکہ من ملامت۔ من ھجالت۔ بلے مہناز چے بزانت کہ من اگاں اچ آئی دور اَت اوں۔ گُڑا پمیشا نہ کہ آ من ءَ دوست نہ اَت۔ بلکنا پمیشا کہ من زند ءِ یک المیں معنا یے لوٹ اِت۔ ءُ اے معنا من ءَ بلکنا دست کپگ ءَ نہ اَت۔ یا کہ من وتی نفسی واھگانی کشک ءُ راہ ءَ چہ کسانی ءَ شموشتگ اَت۔ کہ من ءَ اِنکس مزنیں کیمت ءُ بہایے دَیگ بوگ ءَ اَت۔ کہ نوں پمن ایش مشکل بوتگ اَت۔ کہ من چے پیم ءَ وتی ءُ مہناز ءِ زند ءَ یک وارے پدا آئی اسل راہ ءَ بیاورتیں۔ چے من اے یلہ داتگیں کشک ءِ سر ءَ پدا اھت کُرت۔ چے من وتی گنوکی ءُ بے ساری ءَ وتی دست ءَ کُرت۔ یا کہ من وتی لہڑگانی تپد ءِ تہ ءَ وتی سیاہ چشکہ لنجیں شپانی تہاری ءَ زہرگ ءُ غسہ ءَ بہ مہناز ءَ دربکُرتیں۔ ءُ اے چنکس مزنیں عذاب ءُ دوزھہ یے بیت۔ اگاں اچ منی دستاں چشیں ھرکتے بوت۔ چے ایش منی ءُ آئی برباتی نہ بیت۔ بلے من اچ آئی دور بوگ پرچے نہ لوٹ آں۔ پرچے من نیئل آں کہ مہناز آزاتی ءِ تہ ءَ وتی زند ءَ بگْوازین اِیت۔ ءُ من وتی جند ءِ آزاتیں کشک ءُ راہ ءِ سر ءَ روان بہ باں۔ من آئرا مہ گندآں ءُ آ من ءَ مہ گند اِیت۔ چے ایشی گیش دگہ شریں ءُ سلامتیں راھے بوت۔ کُرت۔ آخر من گوں مہناز ءَ پرچے بندوک اِت۔ آں۔ یا کہ من گوں مہناز ءَ پرچے وت ءَ را بستگ اَت۔ چشکہ آئی گندگ ءُ چارگ ءَ بگیر منی وتی زند ھچ معنایے نہ داشت۔ آنکہ آ من ءَ پسند نہ کُرت۔ من ءَ دوست نہ داشت۔ بلکنا من ءَ وتی مرد ھیال نہ کُرت۔ پرچا کہ منی ھرکت ءُ گنوکی ءُ بے ساری ءِ ھرکت اتنت۔ کہ اچ ھما ھرکتانی سبب ءَ نوں آئی دل اچ من پرشتگ اَت۔ کہ نوں بلکنا پہ مُدامی آئی دل گوں من ساف مہ بیت۔
 پدا بچار کہ منی زند ءِ ورنائی روچ ناگت ءَ چہ مہناز ءِ ڈیک ورگ ءَ پد چون بے ساری ءَ گنوکیانی بہر بوت انت۔ اگاں من مہناز ءَ مہ دیستیں۔ ءُ منی ءُ آئی سیر ءُ آروس مہ بوتیں۔ گُڑا من نہ زانت کہ مہناز ھم جنکے ھست اَت۔ یا کہ آ اے دنیا ءِ تہ ءَ موجود ءُ ساڑی اَت۔ ھنچش چشکہ من ایدگہ جنکاں نہ زان آں۔ گُڑا مہناز ھمے پیمیں یک بیگانگیں جنکے بوت۔ ءُ آئی ماس ءُ پِس یک روچے آئی دست ءَ یک دگہ مردے ءِ دست ءَ داتنت۔ ءُ آ گوں آئی وپت۔ ھم نیاد بوت۔ آئرا مہر کُرت۔ آئرا دروت گپت۔ ءُ پدا آئی زھگ بوت۔ ءُ آ یک وشیں زندے گْوازینت انت۔
 بلے چش نہ بوت۔ چشکہ بہت ءُ طالع ءِ پیسلہ ھمیش اَت۔ کہ مہناز ءَ منی جنین بوگی اَت۔ مہناز ءَ منی بگل ءَ وسپگی اَت۔ من ءَ آئرا ءُ آئرا من ءَ۔ مہر کنگی اَت۔ ءُ من ءَ ءُ آئرا زندگوازینگی اَت۔ بلے من زان آں کہ چے پیم ءَ من مہناز ءَ پوہ بہ کن آں کہ من اچ آئی کست نہ کُرت۔ بلے من وتی زند ءِ یک ھنچش پکر ءُ فلسفہ ءِ لوٹ اِت۔ کہ ایشی تہ ءَ نہ ایوک منی ءُ آئی یک پہم ءُ زانتے بوتیں۔ بلکنا آ پوہ بوتیں۔ کہ من چہ زند ءَ چے لوٹ اِت۔ آ منی گپّاں اِشکنگ ءَ راضی نہ انت۔ من نہ زان آں کہ آئرا چے پیم ءَ پوہ بہ کن آں۔ من وت چہ اولی شپ ءَ بگر تانکہ مروچیگیں شپ ءَ گوں آئی وت ھنچش ھرکت کُرتگ۔ یا کہ اچ من ھرکت بوتگ کہ من اے دراھیں ھرکتانی سر ءَ پشومان اوں بلے من وتی زند ءَ چہ بندات ءَ نہ زانت۔ من چہ زند ءَ ٹگل اِت۔ اے ٹگلگ چہ منی وس ءَ تہر بوت۔ من وت ءَ را داشت نہ کُرت۔ من چہ وتی ذات ءَ بیگانگ بوت۔ ءُ پدا من بے راہ ءُ بے کشک بوت۔ ءُ من ھر چیز ءَ شموشت ایوک ءَ من زند ءَ یک لیوا ءُ چاپ ءُ مسکرایے ھیال کُرت۔ ءُ من اے مسکرا ءُ اے چاپ ءُ لیوا ءِ تہ ءَ مہناز ءَ وتی شریک دارکنگ لوٹ اِت۔ بلے مہناز ءِ پکر ءُ ھیال چو منی ھیالاں ناجوڑ ءُ بیمار نہ اتنت۔ آ زند ءَ یک سلامت ءُ دراھیں مردمے ءِ چمانی تہ ءَ چارگ ءَ اَت۔ وھدیکہ منی دراھیں پکری دنیا ناجوڑ ءُ بیمار اَت۔ ءُ من اے دنیا ءَ یک ناجوڑیں نظرے ءَ چارگ ءَ اَت اوں۔ ءُ پمن مشکل اَت۔ کہ من وتی ناجوڑیں بدل ءُ ناجوڑیں ارواھ ءِ تہ ءَ یک خانوادگیں۔ شریں۔ ءُ معسومیں جنکے ءِ زند ءَ بربات کُرت۔ کہ من ءَ ایشی پسو دیگی اَت۔ من ءَ ایشی کیمت ءَ دیگی اَت۔ پرچا کہ اے زند ءِ تہ ءَ ھر چیز ءِ یک کیمت ءُ یک بہایے ھست ءُ مردم مُدام اے بہا ءَ دیان روت۔ کس اے دنیا ءِ تہ ءَ پاک نہ انت۔ ھر مردم ھجالت ءُ ملامت انت۔ پہ یک نہ یک چیزے ءَ۔ ءُ اے دنیا ءِ تہ ءَ منی ملامتی ءُ منی ھجالتی ءُ منی مزنیں کمزوری ءُ نزوری منی نفسی واھگ بوتگ کہ ایشانی پدّر کنگ منی زند ءِ المیں لیکہ بوتگ مہناز راست گْوش اِیت۔ مہناز ءِ ھبر راست انت۔ من ھچ چیزے نیاں۔ مہناز ءِ زند ءِ برباتی ءِ تہ ءَ منی دست مان انت۔ من ملامت اوں۔ من ھجالت اوں۔ کسور ءُ ملامتی مہناز ءِ نہ انت۔ بلکنا منیگ انت۔ بلے مہناز کمکیں پوہ بہ بیت۔ کہ من چے گْوشگ لوٹ آں۔ بلے آ گوش دارگ ءَ پہ تیار نہ انت۔ وھدے من گپ جن آں گوش نہ دار اِیت۔ چشکہ منی دراھیں لوذ ءُ ھرپ آئی دیم ءَ بے معنا انت۔ پرچا کہ من مُدام گوں آئی نفسی واھگانی پدّر کنگ ءِ گپ جتگ چشکہ من مُدام وت ءَ را نامردے ھیال کُرتگ۔ ءُ من وت ءَ را مہناز ءِ دیم ءَ یک مردی ءِ دروشم ءَ پیش کُرتگ۔ تانکہ آ بزانت کہ من مردے اَت اوں۔ چے من راستی مردے اَت۔ آں۔ ءُ من ھمے ھاتر ءَ مُدام وتی دیم ءَ لوٹ اِت۔ پرچا کہ آئی دور بوگ ءِ تہ ءَ من دل ءِ تہ ءَ ھزاریں شک ءُ وسوسگ پاد اھت انت۔ کہ من اچ اے وسوسگاں ءُ واھماں اِنکس تُرس اِت۔ کہ دنیا ءِ دراھیں چیز من ءَ تُرسینت ءُ من چہ زند ءَ تُرس اِت۔ منی زند ءِ نزوری ءُ منی زند ءِ طاقت مہناز اَت۔ بلے تنے وھدی آ منی کمزوری ءُ نزوری اَت۔ نہ زان آں کدی آ منی طاقت بوتیں۔ یا کہ من آئی طاقت بوتین انت۔
 رامین وت ءَ را داشت وتی زہرگ ءُ غسہ ءَ داشت نوں مہناز بیزاری ءُ بے دلی ءِ تہ ءَ وت ءَ را اچ آئی دیم ءَ لوچ کُرتگ اَت۔ ءُ آ رامین یک وارے پدا وش بوتگ اَت۔ ءُ آئرا دروت گران بوتگ اَت۔ ءُ مہناز وتی دستاں یلہ کُرتگ اَت۔ ءُ ھچ نہ گْوشتگ اَت۔ پرچا کہ رامین ءِ چمانی تہ ءَ آ یک ناگتیں زہرگ ءُ غسہ یے دیستگ اَت۔ ءُ آئرا چہ رامن ءَ تُرس اھتگ اَت۔ ءُ آ نہ لوٹگ ءَ ابید آئی گْوشگ ءِ سر ءَ وت ءَ را لوچ کُرتگ اَت۔ ءُ رامین آئرا لگوشیں گشان ءِ تہ ءَ پتاتگ اَت۔ ءُ عطر ءُ زباد جتگ اَت۔ ءُ نوں آئرا دروت گران اَت۔ بلے مہناز وتی چماں نزّ کُرتگ اَت۔ ءُ آ رامین ءِ بے ڈول ءُ بے راھیں مہرانی سر ءَ دیدگ ءِ ھیالانی تہ ءَ وت ءَ را پہ رامین ءِ مہراں تیار کنان اَت۔ کہ لہتیں روچ پیش مہمان خانگ ءِ تہ ءَ آ ئراڈاکٹر دیدگ ءِ گرمیں دروتانی یات آیان اَت۔ کہ اے دروت نہ اتنت۔ بلکنا چہ آزمان ءَ جہل کپوکیں استال اتنت۔ نور اتنت۔ پُھل اتنت۔ وشبو اتنت۔ نہ زان آں چے اتنت۔
 پدا رامین آئی بدن ءِ ٹپاں شوھاز کنان بوت۔ ءُ آئی چم نزّ اتنت۔ رامین اچ آئی جست کُرت۔
 ترا وش کئیت۔ مہناز بگند من ترا چنکس مہر کن آں۔
 تو پرچے من ءَ جست کن ئے۔ مہر جست کنگ ءِ تہ ءَ نہ بیت۔ بلکنا مہر بیت۔
 گُڑا ترا باور کئیت کہ من ترا مہر کن آں۔ رامین وتی غسہ ءُ زہرگ ءَ چہ دل ءَ بران جست کُرت۔ کہ نوں آ غسہ ءُ سگ ءِ درنیام ءَ چو ٹپی ئیں مرگی ءَ لونجان اَت۔ کہ آ مرگ لوٹ اِت۔ ءُ آ زندگ بوگ ھم لوٹ اِت۔ نہ وت ءَ را مروک ھیال کنان اَت۔ ءُ نیکہ گوں زندگیناں شُمار کُرت۔ آ یک ھنچشیں دنیا ءِ تہ ءَ پیداور بوتگ اَت۔ کہ اد ءَ ھچ چیزے آئی کمک ءُ مدت ءَ نہ یات۔ آ اے دنیا ءِ تہ ءَ چٹ بیگانگ۔ ایوک ءُ تانا اَت۔ کہ ایشی بُن ءَ مہناز اَت۔ ءُ آئی وتی مروکیں نفسی واھگ ءُ دومی بُن ءَ آئی وھم ءُ وسوسگ ءُ تُرس ءُ زند ءِ المیں معنا ءُ متلب ءِ شوھاز۔ آ کُجا اوشتوک اَت۔ آ نہ زانت۔ زند یک تُرسے جوڑ بوتگ اَت۔ ءُ زند یک بیمناکیں سرگوستے۔ آ گاں بہ شُتیں گُڑا کُجا بہ شُتیں۔
 ءُ پدا آ مہناز ءَ گیشتروش کنان گْوشت۔
 تو گوادر ءَ وش ئے۔ یا کیچ ءُ کلات ءَ۔
 من گوادر ءَ گیشتر وش اوں۔ مہناز وتی پکر ءُ ھیالاں چہ ایدگہ چیزاں دور کنان۔ گوادر ءُ ڈاکٹر دیدگ ءِ یاتانی نیمگ ءَ بران بوت۔
 تو گوادر ءَ پرچے وش ئے۔ رامین آئی سر ءَ وت ءَ را دور داتگ اَت۔ ءُ مہناز ءِ چم نزّ اتنت۔ ءُ آ گُڈّ سر ءَ پہ رامین ءِ دل ءِ وشی ءَ وت ءَ کمکیں وش کنگ لوٹ اِت۔
 ءُ رامین دیمتر ءَ جست کُرت۔
 تو گوادر ءَ پرچے دوست دارئے۔
 اد ءَ تیابے ھست۔ پدی زر۔ دیمی زر۔ مہناز پسو دات چشکہ رامین مہ زانت کہ اد ءَ تیابے ھست۔
 دگہ چے ھست۔ رامین جست کُرت۔ ءُ مہناز پسو دات۔
 دگہ بازیں چیز ھست انت۔ کہ تو بلکنا ایشاں نہ زان ئے۔
 چے متلب کہ من ایشاں مہ زان آں۔ رامین آئی گوش بناں دروتے گپت ءُ اد ءَ آئی دستاں جنوکیں عطر ءُ زبادانی بٗو اَت۔ ءُ آئی سر ءَ لگوشیں گشان اَت۔ ءُ آئی استال برکش دیان آئرا بانورے جوڑ کُرتگ اَت۔
 ءُ رامین ءِ جست ءِ سر ءَ مہناز وتی چماں پچ کُرت۔ ءُ رامین ءَ چاران گْوشت۔
 گوادر ءِ تہ ءَ بازیں چیز ھست کہ تو ایشاں نہ زان ئے۔ الم نہ انت۔ کہ تو ھر چیز ءَ بزان ئے۔
 ھو مردم گوادر ءِ ھر چیز ءَ نہ زانت۔ بلے ایشی ھما چیز کہ ترا دوست انت۔ گُڑا من ایشاں زانگ لوٹ آں پرچا کہ تئی دوستیں چیز پمن ھم دوستیں چیز بوت۔ کن انت۔
 بلے الم نہ انت۔ کہ منی دوستیں چیز ترا ھم دوست بہ بنت۔ مہناز وتی بدن ءَ وتی چادر ءِ تہ ءَ چیر دیان گْوشت۔ بلے رامین آئی چادر ءَ دور شانت۔
 تئی بدن ھنچش زیب دنت۔
 ءُ مہناز ھنچش بشکھندگ بوت۔ چشکہ آئرا بشکھندگ بوگی نہ اَت۔ بلے رامین ءِ عجبیں ھرکتانی سر ءَ آئی لُنٹاں یک زہرقندیں بشکھندگی یے درا بوت۔ چشکہ آ بزانتیں کہ زند وت یک زہرقندیں بشکھندگی یے اَت۔ یک تہلیں کھندگ ءُ ٹکایے اَت۔ ءُ گوں وتی مرد رامین ءَ ایش دوزھہ یے اَت۔ ءُ آئی بہشت ایوک ءَ پکرانی تہ ءَ اَت۔ کہ آ ھمے پکراں وتی دماغ ءِ تہ ءَ آرگ لوٹ اِت۔ تانکہ چہ وتی دوزھہ ءِ ھیالاں وت ءَ را دور بدار اِیت۔ کہ رامین ءِ بے معنا ءُ بے متلبیں ءُ ھشکیں مہرانی تہ ءَ آ راستی وت ءَ را یک دوزھہے ءِ تہ ءَ ھیال کنان اَت۔
 ءُ پدا وتی پکرانی گرانباری ءَ چہ دل ءَ بران آ چہ رامین ءَ جست کُرت۔
 تو گوادر ءِ بارو ءَ اِنکس جست پرچے کن ئے۔
 پمیشا کہ گوادر ترا دوست انت۔ گُڑا ایش من ءَ ھم دوست آیگ ءَ انت۔ رامین گْوشان بوت۔ ءُ گوادر ءِ ھیالانی تہ ءَ وش بوان مہناز گوشت۔
 تو من ءَ جست بہ کن کہ من ءَ گوادر ءِ تہ ءَ دگہ چے چیزے دوست انت۔
 بگْوش منی ساہ ترا دگہ چے چیزے دوست انت۔ رامین آئی وشیانی سر ءَ وش بوت۔ کہ آخر کار گُڈّ سر ءَ آ مہناز وش کنگ ءِ تہ ءَ سوب مند بوتگ اَت۔
 من ءَ گوادر ءِ ھر چیز دوست انت۔ ایشی تیاب۔ ایشی زر۔ ایشی گوات۔ ایشی گْورم۔ ایشی چول۔ ایشی آزمان ءُ ایشی گْوزند من ءَ دراہ دوست انت۔ من ایشی مردم ھم دوست انت۔
 مردمانی ذکر ءُ بیان ءِ سر ءَ مہناز ءِ دل دْرِک اِت۔ چشکہ آ تُرس اِت۔ کہ اچ آئی دپ ءَ ڈاکٹر دیدگ ءِ نام دربکپ اِیت۔ ءُ آ وتی دل ءِ دْرِکگ ءَ داشت۔ بلے رامین زانت چشکہ مہناز مردمانی نام ءِ سر ءَ پریشان بوت۔ پمیشا رامین آئرا جست کُرت۔
 گوادر ءِ مردمانی تہ ءَ چے خاصیتے ھست۔ کہ ترا دوست اھتگ۔
 ءُ مہناز گْوشت۔ ءُ آئی لُنٹاں یک زہرقندیں ءُ تہلیں بشکھندگی یے پیدا بوت۔
 آ مہر زان انت۔ آ مہرانی قدر ءَ زان انت۔ آ مہروان انت۔ ءُ آیانی دل چہ مہراں پُھر انت۔
 تو چون یکدمے اے آسر ءَ سر بوتگ ئے۔ کہ آ مہر زان انت۔ آ ھواریں مید انت۔ کہ آیاں چہ وتی روزگار ءَ ھچ وھد دست نہ کپ اِیت۔ کہ آ مہر بکن انت۔ رامین اے جست ءَ ھنچش کُرتگ اَت۔ کہ بلکنا ایشی ھچ معنایے نیست اَت۔ ءُ مہناز گْوشت۔
 بلے اد ءَ مہروانیں دل ھست کہ تو اگاں آیاں بگندئے گُڑا تو زان ئے۔ کہ مہر چی یے۔ دوستی ءُ مہروانی چی یے۔
 چے من آیانی کد ءَ مہر کُرت۔ نہ کن آں۔
 تئی مہراں من نہ زان آں۔ ندر پہ گوادریانی مہراں کہ آیانی دل چہ مہراں پُھر انت۔ ھدا بہ کنت۔ کہ تو آیانی پیم ءَ مہر بزانتیں آ وتی چماں نزّ کُرت۔ ءُ ڈاکٹر دیدگ ءِ عکس آئی چمانی تہ ءَ اھت کہ آ چہ سر تاں پاداں مہرے اَت۔ ءُ رامین آئی دیم ءَ ھچ چیزے نہ اَت۔
 تو گوادریاں اِنکس دوست دارئے۔ کہ پہ آیاں ندر ءُ قربان ئے۔
 من پرایانی ھر چیز ءَ ندر باں۔ آیانی مہرانی ھاتر ءَ ندر ءُ قربان۔
 ءُ چشیں خاصیں مردمے کہ ترا دوست بیت۔ رامین جست کُرت۔ ءُ آئی دل دْرِک اِت۔ چشکہ آ بزانت کہ مہناز چے گْوشگ لوٹ اِیت۔
 ءُ مہناز ھم ھبکہ بوت۔ کہ آئرا یک نوکیں دل توسیں ھیالے اھت کہ ڈاکٹر دیدگ ءِ عکس آئی چمانی دیم ءَ اوشتوک اَت۔ کہ آ پرائی ندر ءُ قربان اَت۔ کہ ڈاکٹر دیدگ ءِ ھیالانی تہ ءَ وتی یک تھام ءُ چسے اَت۔ کہ آرامین ءِ تہ ءَ نہ اَت۔ بلے آ نہ زانت کہ آ رامین ءَ چے بگْوش اِیت۔ کہ پہ ڈاکٹر دیدگ ءُ آئی دراھیں وجود ءَ ندر ءُ قربان اَت۔
 بزاں ترا گوادریانی مہر دوست انت۔ بلے منی مہر ترا دوست نہ انت۔
 ھنچش انت۔ بلے تو منی مردئے۔
 رامین وش بوت۔ کہ آ آئرا وتی مرد ھیال کنان اَت۔ پمیشا گْوشان بوت۔
 تئی ھبر راست انت۔ کہ مردماں ایدگہ مردم دوست بنت۔ بلے مرد۔ مرد انت۔ گُڑا بیا کہ گوادریانی مہرانی یات ءُ عکسانی تہ ءَ ما وت ءَ را مہر بکن ایں۔
 ءُ پدا مہناز ڈاکٹر دیدگ ءِ یاتانی تہ ءَ رامین ءَ بگل کُرت۔ ءُ رامین آئی زربلکھیں گشان ءِ چیر ءَ آئی بدن ءِ جتاجتائیں بہراں دروت گران بوت۔ ءُ پدا رامین ھید کُرت۔ ءُ مہناز وتی بوز ءَ وتی گشان ءِ تہ ءَ چیردات ءُ آ نہ زانت کہ آ گوں آئی بدن ءَ چے کنگ ءَ اَت۔ ءُ آ ھر چیزے کہ کنگ ءَ اَت۔ گُڑا آ ایشی تھام ءَ وتی نُک ءِ سر ءَ مارشت کنگ ءَ نہ اَت۔
 وھدے رامین ءِ پُرپیچیں مارشت سارت بوت انت۔ تو آ چہ مہناز ءَ وت ءَ را دور کُرت۔ ءُ وتی جتائیں نپاد ءِ سر ءَ وپت۔ ءُ آ وت ءَ را سک ھجالت۔ ءُ ملامت ھیال کنان بوت۔ چشکہ آئی ذات ءُ آئی ذات ءِ دراھیں ھُب ءُ واھگ ھشک۔ ھورک ءُ بے تھام اتنت۔ ءُ اے زند ءَ ھچ معنایے نیست اَت۔ ءُ اے زند چو بنی آدم ءِ ناپیلوئیں واھگاں یک سیاہ تہار ءُ لنجیں شپے اَت۔ ءُ رامین وت ءَ را زندگ دارگ ءِ ھاتر ءَ زند ءِ المیں لیکہ ءُ مکسد ءِ سر ءَ پکر جنان بوت۔
 وھدیکہ مہناز ڈاکٹر دیدگ ءِ یاتانی تہ ءَ واب شُت بلے رامین ءَ واب نہ اھت۔ ءُ آ نہ زانت کہ آئی زند ءِ المیں لیکہ چے اَت۔ نفسی واھگ یا کہ زند ءِ سرجمیں معنا۔
وتی پِس ءِ مرگ ءِ چِل ءَ گْوازینگ ءَ پد ھم مزارؔ کیچ ءَ منت۔ چی ءَ کہ گوں احمدان ءُ کمالان ءُ ایدگہ سنگتانی بندی گری ءُ گرپتاری ءَ نوں پرائی شال ءَ روگ شریں ھبرے نہ اَت۔ ءُ مزار ءَ تُرسے دل ءَ مان اَت۔ کہ اگاں آ شال ءَ بروت گُڑا آ دومی سنگتانی پیم ءَ گرپتار بیت۔ ءُ مزار گرپتار بوگ نہ لوٹ اِت۔ کہ چہ کسانی ءَ آئراچہ تنکیں ءُ کبلیں جاھاں تُرسے ماں دل ءَ مان اھتگ اَت۔ کہ اگاں آ گرپتار کنگ بوت۔ گُڑا یک کسانیں کوٹی ءِ تہ ءَ بندی گری ءَ پد آئی ساہ بلکیں اچ آئی بدن ءَ دربہ کپ اِیت۔ ءُ یک ھنچشیں چیزے درپیش بہ بیت۔ کہ ساری ءَ بلکنا اے ڈولیں چیزے گوں آئی نہ بوتگ۔ ھمے ناسئی ئیں جاورانی پکر مُدام مزار ءَ گون اَت۔ ءُ آ مُدام تازگیں ءُ آزاتیں جاورانی تہ ءَ زندگ بوگ ءِ واب گندان اَت۔ بلے دومی نیمگ ءَ وتی تنکیں جاھانی تُرس ءِ سبب ءَ آ وتی بازیں اُمیت ءُ واھگانی سر ءَ ھم ھیران اَت۔ کہ آئی اُمیت ءُ واھگ قوم ءِ سروک بوگ ئیگ اتنت۔ یک راھدبر ءُ یک پاگواجہ ءِ بوگ ءُ قوم ءَ را راہ پیش دارگ آئی مزنیں ءُ مستریں واب اتنت۔ کہ ھمے سبب ءَ آ ورنا وانندہ گل ءِ تہ ءَ ھور بوتگ اَت۔ بلے دومی
نیمگ ءَ آئی باز نفسیاتی ویل ءُ جنجال ھم اتنت۔ کہ آ اچ ایشاں تُرس اِت۔ ءُ آئی ھمے تُرس آئرا زند ءِ تہ ءَ بازیں چیزانی کنگ ءَ چہ داشتگ اَت۔ ءُ آ نہ زانت کہ چے پیم ءَ آ وتی دل ءِ زانت ءُ زانشت ءَ گوں وتی زند ءِ المیں واباں یکجاہ ءُ ھوار بگیج اِیت۔ ءُ وتی زند ءِ ھمگیر ءُ لسیں وژن ءَ راست بہ کنت۔ کہ زند ءِ تہ ءَ ایوک ءَ ھُب ءُ ھدوناکی ءُ چیزانی واب ءَ گندگ ءُ لوٹگ زند ءِ گاڑی ءَ نہ تاچینت۔ تانکہ گوں ایشی ھور ءُ ھوار ایشی تہ ءَ عمل ءُ ھرکتے مان نہ بوتگ اَت۔ کہ زند ءِ دراھیں زیبائی ءُ دروشم زند ءِ عمل ءِ سبب ءَ اتنت۔ کہ اگاں عمل نہ اَت۔ گُڑا زند ھچ چیزے نہ اَت۔ ءُ مزار لہتیں روچ پیش ڈیکارٹؔ ءِ بارو ءَ ونتگ اَت۔ کہ پرائی پکر جنگ وتی بوگ ءُ وتی ھستی ءِ معنا ءَ دات یعنے من ھست آں۔ پمیشا کہ من پکر جن آں۔ ءُ پدا لیوٹالسٹائی ءِ گْوشگ اَت۔ کہ من ھست اوں کہ من عمل کن آں یعنے ' ءُ مروچی باندا اے دراھیں چیزاں وانگ ءَ اَت۔ پمیشا کہ آ چہ وتی گرپتاری ءُ بندی گری ءِ سبب ءَ چہ کیچ ءَ شال ءَ روگ نہ لوٹ اِت۔ ءُ آ ھر روچ سُہب ءَ پاد اھت۔ گوں وتی جنین ھوری۔ وتی ماس۔ براس شیہک۔ ءُ گہار مہناز ءَ ناشتہ ءُ نہاری کنان۔ بہارگہ ءِ بنداتی موسم ءَ ڈن ءَ در کپت۔ کہ قہریں زمستان ءِ ھلاس بوگ ءَ گوں نوں دْرچک ترک کنان اتنت۔ ءُ مچانی اِھوار ءِ موسم بنا بوتگ اَت۔ یا کہ بنا بوگی اَت۔ کہ ھر نیمگ ءَ وشیں بٗو ءُ یک وشیں موسمے ھر نیمگ ءَ تالان اَت۔ کہ لہتیں روچاں پد کوہ مُراد ءَ ذکریانی مزنیں زیارت ءَ بنا بوگی اَت۔ کہ اے زیارت ھر سال ءِ روچگ ءِ ماہ ءِ تہ ءَ اڈ کنگ بوت۔ ءُ امبراں روچگ ماہ گوں بہارگہ ءَ گوں زیارت ءِ روچاں ھم دپ بوان آیان اَت۔ ءُ گوں جم ءُ جوش ءَ آیان اَت۔ ءُ مزار وتی سُہب ءَ یا کہ دیگر ءِ تر ءُ گرد ءِ وھداں اے ندارگ ءَ پہ وتی چم گندان اَت۔ کہ چہ دور دور ءَ مُراد بند وتی ھر ءُ اُشترانی سر ءَ چہ وتی کوہ ءُ کوچگاں در کپان پہ کوہ مُراد آیان اتنت۔ کہ ھر ءُ اُشتر ءُ مہاریانی سر ءَ کرارکرار گْوانز وران دیم پہ کوہ مُراد ءِ دراجیں کوچگ ءَ رادگ بوت انت۔ ءُ مزار ایشاں چاران بوت۔ چشکہ آیانی بچ۔ زہگ ءُ چُک ءُ دراھیں ھاندان ءُ کہول ءِ ھاتر ءَ ایش ایوک ءَ یک مذہبی رسم ءُ دومے نہ اَت۔ بلکنا ایش آیانی دود ءُ ربیدگ ءُ آیانی راجی زند ءِ یک نا جتا بوئوکیں بہرے اَت۔ کہ نہ ایوک ءَ آ وتی مذہبی عبادت ءُ ھدا ءِ ذکر ءُ مراقبہ ءِ کار ءَ کُرت انت۔ بلکنا وتی یک دود ءُ ربیدگی لہڑگ ءُ لہڑے ءَ درشان ءُ پدّر کُرت انت۔ ءُ ھر سال آ ھمے موسم ءِ راہ چار بوت انت۔ وھدیکہ اے زیارت بنا بوتیں۔ ءُ تانکہ زیارت ءِ موسم بیاتیں گُڑا اے درنیام ءَ آ درھیں سال پرے موسم ءُ پرے زیارت ءَ تیاری کنان بوت انت۔ پہ زہگ ءُ چکاں نوکیں پچ دوچگ بوت۔ دست ءِ روگن شر کنگ بوت۔ بز ءُ پساں اد ءَ زیارت ءَ خیرات کنگ بوت۔ ناجوڑ ءُ بیماریں مردماں آرگ بوت۔ تانکہ پرایانی جان دراھی ءَ دعا کنگ بوتیں۔ بزاں کوہ مُراد ءِ اے زیارت ایوک ءَ یک مذہبی ذکر ءُ رسم ءُ رواجے نہ اَت۔ بلکنا ایش یک دود ءُ ربیدگی لہڑگ ءُ جوشے اَت۔ ءُ مزار ایشانی یعنے ھمے مرادبندانی لہڑگ ءُ جوش ءَ چاران ھیال کنان بوت۔ کہ مذہب ءُ دود ءُ ربیدگ اچ وت ءَ چنکس نزینک اتنت۔ کہ مردم یکے ءَ چہ دومی ءَ جتا کُرت نہ کُرت۔ ءُ باز رنداں مزار ھیال کنان بوت۔ چشکہ مذہب چہ بنی آدم ءِ جمعی دود ءُ ربیدگی جُہد ءَ پیدابوتگ اَت۔ کہ ساری ءَ مذہب دنیا ءِ تہ ءَ بلکنا اے دروشم ءُ اے رنگ ءِ تہ ءَ نہ اَت۔ چشکہ مروچی مئے دیم ءَ اھتگ اَت۔ ءُ بنی آدم ءِ دود ءُ ربیدگ ھم اے شکل ءُ اے دروشم ءِ تہ ءَ نہ اَت۔ چشکہ مروچی ایش مئے دیم ءَ درا اَت۔
 ءُ مزار اچ اے چیزاں وت ءَ را سرپد کنان مُراد بندانی کاروان ءُ کافلہ ءَ دیم پہ کوہ مُراد ھر روچ گندان اَت۔ کہ اچ ذکریانی آیوکیں زیارت ءِ سبب ءَ دراھیں کیچ ءِ کوچگ ءِ تہ ءَ چشکہ ائید ءُ شب براتے پاد اھتگ اَت۔ کہ چہ یک نیمگ ءَ مہلوک وتی مچانی سر ءَ درنگ اھوار کنان اتنت۔ ءُ چہ وتی لیکو ءُ زہیرونکاں موسم ءَ پھرتھام کنان اتنت۔ کہ اے زہیرونک ءُ لیکوانی تہ ءَ اگاں چہ یک نیمگ ءَ یک درد ءُ ڈکھ ءِ مارشتے اَت۔ تو دومی نیمگ ءَ ایشانی تہ ءَ پہ بنی آدم ءِ دل ءَ یک اُمیتے۔ یک مارمے۔ یک ساٹے مان اَت۔ کہ آئیوکیں روچ بلکنا اِنکس پُھر درد مہ بنت۔ کہ آئیوکیں روچ اِنکس دلپدرد مہ بنت۔ کہ آئیوکیں روچانی تہ ءَ یک نوکیں نوبتے سرزور اِیت۔ ءُ یک نوکیں کندیلے روک بیت۔ ءُ یک نوکیں سرگوشے کش اِیت۔ بنی آدم ءِ زند ھمیش انت۔ مذہب۔ دود ربیدگ۔ ازم۔ علم ءُ زانت۔ دراہ بنی آدم ءِ دل ءِ اُمیت انت۔ آئی دل ءِ ٹپ ءُ ریشانی ساٹ ءُ مارم انت۔ کہ زند ءِ ھچ چیزے اچ اے چیزاں جتا نہ انت۔ زند ھمگیر ءَ گوں یک دومی ءَ یکجاہ پتائوک انت۔ ھمگرنچ انت۔ ءُ گُڈّ سر ءَ تو ایش گْوشت۔ کن ئے۔ کہ زند چہ وت ءَ نا جتا بوئوکیں یک کُلے۔ مذہب۔ دود ازم شائری لبزانک لیوا چاپ ذکر چوگان ڈانس زند ءِ درشانی ءِ جتا جتائیں راہ انت۔ تانکہ بنی آدم وت ءَ را بزانت۔ وتی ھدا ءَ بزانت۔ ءُ اے دنیا ءَ بزانت۔ مزار ھیال کنان بوت۔ کہ ھمادیگر ءَ آماں کوہ مُراد رئوکیں زیارتیانی رو ءُ آ ءَ چاران بہ وتی لوگ ءَ رادگ اَت۔ کہ آ اد ءَ مُراد بندانی وشی ءُ گل ءُ چیچاڑ ءِ سر ءَ وت وش بوگ ءَ اَت۔ کہ ایدگرانی وشی ءِ تہ ءَ آ وتی جند ءِ گم ءُ پکراں ھم چہ دل ءَ بُرتگ اَت۔ ءُ چوگان ؔ ءِ ھیال ءَ آ اِنکس وش بوت۔ چشکہ ائید آیگ ءَ بہ بیت۔ ءُ آئرا وتی کسانی ءُ گْونڈی ءِ موسم یات آیان بوت انت۔ وھدے ذکریانی زیارت ءِ روچاں آ ھر شپ گوں وتی پِس ءَ شپ ءَ چوگان ءِ ندارگ ءَ چاران ءُ شائرانی پرسوزیں گال بندانی اِشکنگ ءَ پہ کوہ مُراد ءَ شُت انت۔ کہ اد ءَ جنین آدمانی چوگان جتا اڈ دَیگ بوت۔ ءُ مردینانی جتا۔ چاپ ءُ چوگان ءِ درنیام ءَ یک شائرے وتی دست ءَ گوشانی سر ءَ داران وتی پرسوزیں گٹ ءِ تہ ءَ ھدا۔ پیگامبر۔ بزرگ۔ اولیا ءُ سوفیاں یات کنان بوت۔ ءُ چوگان ءِ تہ ءَ بہر زوروکیں مردم گڑد ءُ گھس وتی پاداں گوں گالبندانی رپتار ءُ زوراں دیمی پدی آران چرھ کنان۔ جی اللہ جی راللہ گْوشان بوت انت۔ کہ اے توار کوہ مُراد ءِ کوچگ ءِ تہ ءَ پرشت ءُ یک دگہ توارے پیدا بوت۔ چشکہ بُرز کوہ ءُ آزماناں پری ءُ پریشتگ اے گالبنداں یک وارے پدا ترینان گْوشان بہ بنت۔ کہ ھمے ندارگ چوگان ءِ دراھیں چاپ ءَ اِنکس پُھر اسرار ءُ پُھر راز جوڑ کُرتاں کہ اد ءَ گڑ ءُ گھس نندوکیں ءُ چاروکیں مردمانی بدن ءِ پُٹ ءُ مود ھم بوت انت۔ ءُ مردم ءِ سر ءَ یک مافوق الفطرتی اثرے مان اھت ءُ مردم ءِ پاد چہ اے زمین ءُ اے ڈگار ءَ سندوک درا بوت انت۔ ءُ مردم وت ءَ را یک دگہ دنیا ءِ مردے ھیال کُرت۔
 مزار ءَ اے دراھیں ندارگ یات اتنت۔ وتی پِس ءِ ورنائی ءِ دور۔ وتی جند ءِ بچولی ءِ دور۔ عید ءُ شپ برات ءِ وشیاں گوں ھوار کوہ مُراد ءِ زیارت ءِ شپ ءُ روچ ءُ پدا چوگان ءِ شپ کہ شائرانی گالبندانی سر ءَ جی اللہ۔ جی اللہ کنان چوگان ءِ چاپ کرار کرار ودان ءُ گیش بوان۔ بدن ءُ پیکر ءِ سرینگ ءَ رست۔ ءُ پدا گوشانی تہ ءَ جی اللہ جی اللہ ءِ توار ھوار سوار بوان۔ ایوک ءَ اللہ اللہ ءُ پدا لا لا لا ءَ توارانی تہ ءَ ھوار کپت۔ ءُ چوگان ءِ تہ ءَ چوگان جنوکانی چرھ ءُ گردشت ءِ تہ ءَ چشکہ دراھیں کوہ۔ کوچگ۔ ءُ آزمان ءُ زمین چکران بوت انت۔ ءُ ھر چیز چشکہ ءِ تہ ءَ گار ءُ زیان بوت۔ ءُ ھر چیز چشکہ آپ بوان یک راستی ءُ یک حقیقتے ءِ تہ ءَ زیان بوت۔ ءُ زانگ بوت۔ کہ یک ذاتے ابید اے دنیا ءِ تہ ءَ دگہ ذات ءُ دگہ ھستی یے ھست اَت۔ ھستی ءُ ذات یکے اَت۔ ءُ ھر چیز گُڈّ سر ءَ ھمیش تہ ءَ پُترت ءُ ھمیشی تہ ءَ زیان بوت۔ ءُ پدا کس نہ زانت کہ آ وتی ھدا اَت۔ یا کہ ھدا آئی ذات اَت۔ ھدا ءُ بنی آدم ءِ ذاتانی ھوار سواری ءِ ندارگ چوگان ءَ چہ گیش بلکنا دگہ ھچ چیزی ءِ تہ ءَ نہ اَت۔ مزار ھیال کنان بوت۔ کہ آئرا وتی کسانی ءُ نوک ورنائی ءِ شپ ءُ روچانی یات گیری پہ شری ءَ ھست اَت۔ کہ آ زمانگ ءَ مذہب۔ ھدا ءُ ارواھ جہل ڈگار ءَ اتنت۔ ءُ آیانی گوں مردماں یک ربط ءُ رابطہ یے اَت۔ کہ بلکنا نوں ھدا۔ ارواھ ءُ مذہب دراہ بُرز آزماناں شُتگ اَت۔ بلے تانکہ چوگان ھست اَت۔ ھدا ڈگار ءَ اَت۔ ھدابنی آدم ءِ ریش ءُ ٹپانی مارم ءُ ساٹ اَت۔
 مزار آئیوکیں زیارت ءِ ھیال ءِ سر ءَ وش بوت۔ کہ امبراں آ الم ءَ زیارت ءِ تہ ءَ بہر زور اِیت۔ بلے اے رندی آ جنک ءُ جنین آدمانی چوگان ءَ چار اِیت۔ کہ آ مردیناں چوگان کمکیں دور کوچگ ءِ یک جتائیں کشکی ءَ اڈ دَیگ بوت۔ کہ ھموداں ھاندان۔ کہول ءُ زہگ ءُ چکانی وتاک اتنت۔ کہ اے وتاک ھر سال پیش ءِ کسانیں شنکی کُڈک اتنت۔ کہ ایشانی تہ ءَ مُراد بند آباد اتنت۔ گوں وتی چک ءُ زہگ ءُ ورنائیں جنکاں۔ ورنائیں جنکاں پہ زیارت ءِ آیگ ءَ پہ خاصیں دوچ شرکُرت۔ ءُ گور ءَ کُرت۔ چشکہ کسے ائید ءِ لیوس ءِ تہ ءَ بہ بیت۔ کہ وتی بانوری لیوس ءِ تہ ءَ بہ بیت۔ دراجیں شیشگ مانیں چگنی ئیں جامگ۔ کہ تاں گوڈاں باز جہل گرد گرد تالان کہ ایوک ءَ پادگانی چگین درا بہ بنت۔ ءُ پاد ھنی بہ بنت۔ دست تاں باسکاں بنگڑی بہ بنت۔ ءُ ھنی جنوک۔ دراجیں گشان کہ سلمیٰ ستارہ بہ بنت ءُ بانور بوک بہ بنت۔ ھرنیمگ ءَ عطر ءُ زبادانی بٗو بہ بیت۔ گپتان ءِ تہ ءَ شکر مان بہ بیت۔ چمانی تہ ءَ کجل ءُ سرمگ ءُ بشکھندگی ھر نیمگ ءَ تالان بہ بیت۔ ءُ اے ماہ لقا گڑد ءُ گھس چوگان ءِ چاپ ءِ تہ ءَ نندوک بہ بنت۔ ءُ یک وش لسانیں گڑدشائرے درنیام ءَ اوشتوک گالبنداں گْوشان بہ بیت۔ گُڑا چے مردم وت ءَ را اے دنیا ءِ مردے ھیال کنت۔ مزار ءَ اے دراھیں ندارگ یات اتنت۔ ءُ کیچ ءِ ڈگار ءِ بوکہ آئی وتی گلزمین ءِ بٗو ایشی تہ ءَ مان اَت۔ مزار ءِ اُمیتانی تہ ءَ یک چراگے رژنا کُرت۔ ءُ ھما شام ءَ گوں روچ ءِ ایرکپگ ءَ آ وتی لوگ ءِ تہ ءَ پُترت تو آیکواے پدا وت ءَ را گوں زندگیں مردماں شُمار کنان بوت۔ ءُ آ ھیال کُرت۔ مردم ءِ المیں اُمیت آئی ڈگار۔ آئی دود ءُ ربیدگ ءُ ھما ڈگار ءِ بٗو انت۔ کہ آ ایشی یک نا جتا بوئوکیں بہرے۔
 ھما شپ۔ وتی شپ ءِ نان ءِ ورگ ءَ پد مزار کرشن چندر ءِ گدار شکست ءَ وانگ ءَ اَت۔ کہ شیہک تہ ءَ پُترت۔ مزار ءِ جنین ھوری۔ شیہک ءِ درآیگ ءَ گوں پاد اھت ءُ وتی تھرو در بی بی ءِ نیمگ ءَ در کپت۔
 شیہک جہل بالشت ءَ تکیہ کنان بوت۔ وھدیکہ مزار تہت ءِ سر ءَ تچک وانگ ءَ اَت۔ ءُ میز ءِ سر ءَ چراگے روژنا اَت۔ شیہک مزار ءِ نیمگ ءَ چاران گْوشت۔
 مزار من گوں تو لہتے ھبرانی بارو ءَ سلہ کنگ لوٹ آں۔
 مزار کتاب ءَ میز ءِ سر ءَ ایر کُرت۔ ءُ گوں وتی مزنیں براس ءَ دلگوش بوت۔ چشکہ شیہک اچ آئی مزنیں جست ءُ پدے کنان بہ بیت۔
 ءُ شیہک گْوشان بوت۔
 بچار مزار۔ من ءَ ھنچش تور اِیت۔ کہ مہناز ءُ رامین ءِ وت مہ وتی تعلقداری شر نہ انت۔ مئے ھدامرزی ئیں پِس ایشرا شری زانت کہ رامین ءُ مہناز ءِ درنیام ءَ کٹ پٹ ھست۔ بلے آ سہن ءِ نام ءَ چہ تُرس اِت۔ چی ءَ کہ پہ ھدامرزی ءَ یک جنکے ءِ طلاق ءُ سہن یک مزنیں میار ءُ ھجالتی ءِ ھبرے۔ بلے من نہ زان آں کہ چے پیم ءَ اے مستیں لیڑو اوش بیت۔
 مہناز ءِ ذکر ءِ تہ ءَ شیہک ءِ پیشانی کرنچ بوت۔ چشکہ مہناز ءُ رامین ءِ درنیام ءَ جنگ ءُ جیڑہ آیانی ھاندان ءِ چہ کُلاں مزنیں ویل ءُ جنجال اَت۔ کہ اچ ایشی گیش چشکہ نہ ورنا وانندہ گل۔ نیکہ خان میر احمد یار خان ءِ گرپتاری۔ نیکہ سردار نوروز خان ءِ قرآن ءِ سر ءَ کوہ ءِ جہل کپگ ءُ نیکہ میر حمل ءِ بگاوت ءُ سلاھ ءِ دوردَیگ۔ ءُ نیکہ بیرم ءُ بوھیر ءِ گرپتاری اھم اَت۔ کہ پرایاں ایش چشکہ مزنیں ویلے اَت۔ کہ آ ویل ءَ شموشان چشکہ وتی دلگوش ءَ گوں زند ءِ ایدگہ ویل ءُ مشکلاتاں کنان اتنت۔ کہ ایش پوکیں ءُ ھشکیں ھبر اتنت۔ کہ ایشانی بوگ آنکہ دور باز دور آیان بلکنا متاثر بکُرتیں۔ بلے ایش دنیا ءِ گم اتنت۔ آیانی کہول ءُ خاندان ءِ مزنیں مشکل اے وھدی ایوک ءَ مہناز ءُ رامین ءِ مردی ءُ جنینی ءِ جست ءُ سوال اَت۔
 ءُ اے ھیال شیہک ءَ پمیشا اھتگ اَت۔ چی ءَ کہ آ مزار ءَ یک آئیڈیلسٹے ھیال کنان اَت۔ کہ آئی دلگوش گوں ڈیھ ءِ ویل ءُ جنجالاں اِت۔ اَت۔ بلے آیانی گس ءِ تہ ءَ یک ویل ءُ جنجالے پاد اھتگ اَت۔ گُڑا ایشی ھیال چشکہ مزار ءَ ھچ نہ اَت۔ ءُ شیہک ءِ ھیال ءَ اے زند ءِ تہ ءَ تانکہ مردم پہ وت ءَ چیزے نہ کُرتگ اَت۔ آ پہ دنیا ءَ چے کُرت۔ ءُ۔ مزار ءِ ھرکتاں چاران شیہک ءَ گمان زُرت چشکہ آ چہ وتی ایدیم آ دیم ءِ دنیا ءَ وت ءَ را لاتعلق ءُ لاپروا ھیال کُرت۔ کہ وت آ وتی جنین ءِ بارو ءَ اِنکس پکر جنگ ءَ نہ اَت۔ چشکہ آئرا جنگی اَت۔ بلے ھوری ءِ سگ ءُ سینگ داروکیں جنکے اَت۔ کہ آ مزار ءِ آئیڈیلزم ءَ برداشت کنان ءُ سگّان اَت۔
 ءُ نوں شیہک چشکہ مزار ءَ چہ آزمان ءَ جہل بہ زمین ءَ آرگ لوٹ اِت۔ ءُ آئرا اے مارشت دَیگ لوٹ اِت۔ کہ ڈیھ ءُ ڈیھ ءِ سیاست ءَ ایشی باندات ءِ جست آنکہ اہم اتنت۔ بلے چہ پِس میر مُراد جان گچکی ءِ کزیت کنگ ءَ پد نوں گِس ءِ دراھیں ذمہ واری شیہک ءِ کوپگاں اھتگ اَت۔ ءُ شیہک وتی اے ذمہ واریاں چشکہ زانگ ءَ اَت۔ سرپدبوتگ اَت۔ کہ آخر چہ پِس ءِ مرگ ءَ پد دراھیں ذمہ واری مزنیں بچ ءِ سر ءَ اتنت۔ ءُ ایش آئی پرز ءِ تہ ءَ مان اَت۔ کہ آ وتی کسانیں براس ءَ گوں وتی سلہ ءُ سوجاں گوں ھم تپاک بکُرتیں ءُ زند ءِ گاڑی ءَ دیم ءَ دِکہ بداتیں۔
 مزار وتی براس ءِ ھبراں اشکنان بلکنا اولی وار ھیال کُرت۔ کہ راستی مہناز ءُ رامین ءِ درنیام ءَ شکررنجی یے مان اھتگ اَت۔ کہ نوں شکررنجی ودان ءُ گیش بوان اِنکس تہل بوتگ اَت۔ کہ بہ سُہن ءُ طلاق ءَ اھتگ ءُ رستگ اَت۔ چشکہ آ چہ وتی مزنیں براس شیہک ءِ ھبراں گمان کنان اَت۔
 پمیشا آئرا کمکیں دکہ ءُ تیلانک ءِ مارشت بوت۔ کہ اے ڈول ھم بوت کنت۔ ءُ آ چہ شیہک ءَ جست کُرت۔
 چے راستی مہناز ءُ رامین ءِ درنیام ءَ ھبرے تنے جاوراں رستگ۔
 ءُ شیہک چشکہ مزار ءِ ھیرانی ءِ سر ءَ چرک بہ جنت گْوشت۔
 تو وتی ورنا وانندہ گل ءِ ویل ءُ جنجالاں گوں سر ءُ چیرئے۔ بلے من لوٹ آں کہ تو کمکیں گوں وت ءَ۔ گوں وتی جنین ءُ وتی گہار ءُ ماس ءَ ھم دلگوش بہ بو۔
 ءُ مزار گْوشان بوت۔ بلے لالا تو بگْوش کہ ما چے کُرت۔ کن آں۔ یک جنینے چہ جائیکہ تئی وتی جنین یا کہ جنک بہ بیت۔ اگاں وتی مرد ءَ دوست نہ دار اِیت۔ گُڑا تو وت بگْوش ایشی علاج چے انت۔
 ءُ شیہک گْوشان بوت۔ منی ھیال ھمیش انت۔ کہ مہناز گوں رامین ءَ بروت۔ چی ءَ کہ پِس ءِ چل ءَ پد رامین ءِ ھمے ھیال انت۔ کہ مہناز ءَ گوں وت بارت۔ بلے مہناز نہ شُت۔ ءُ مہناز غٹ پُٹ گْوش اِیت۔ کہ من گوں رامین ءَ کلات ءَ نہ روآں۔
 پرچے۔ مزار جست کُرت۔ ءُ شیہک پسو دات۔
 ھمے تو ھبر انت۔
 چے تو مہناز ءَ گْوشتگ کہ آ بروت۔ مزار چہ شیہک ءَ جست کُرت۔ ءُ شیہک وتی پیشانی ءِ کرنچانی تہ ءَ پسو دات۔
 ھو من تاں زیکین روچ ءَ۔ ماس ءِ دیم ءَ مہناز ءَ گْوشتگ۔ رامین تئی مرد انت۔ تئی مرد ءِ گس نوں تئی گس انت۔ یک جنکی ءَ دگہ چے گسے بوت۔ کنگ بگیر چہ وتی مرد ءِ گس ءَ۔ تو برو۔ من آئرا گوشتگ۔
 ماس چے گْوش اِیت۔ مزار دگہ جستے کُرت۔ ءُ شیہک بشکھندگ بوت۔
 ماس گْوش اِیت۔ مہ رو۔
 پرچے۔
 بس ھمے ماس تو کاراں ھراب کن انت۔
 آخر ماس ءَ گوں دلیلے ھست۔
 ماس ءَ چے دلیلے ھست۔ بگیر اچ ایشی کہ تھرو ھانی ءُ آیانی درنیام ءَ یک سوک ءُ یک کستے۔ تھرو ھانی لوٹ اِیت۔ کہ مہناز بروت۔ مہناز بیت۔ ءُ تاں زیکیں روچ ءَ تھرو ھانی ھمدان اَت۔ ءُ مروچی درشتگ۔ مہناز ءَ پہ خیرات ءُ ندر بوان آئرا گوں وت ءَ کلات ءَ برگ لوٹ اِت۔ بلے مہناز نہ شُت ءُ تھرو ءَ پسو دات کہ آ نئیت۔
 آخر پرچے۔ مزار پریشان بوان جست کُرت۔ شیہک ترندی ءِ تہ ءَ پسو دیان بوت۔
 اے پرچے ءِ جست ءَ تو وتی گہار مہناز ءَ بکن کہ آخر آ پرچے وتی مرد ءِ گس ءَ نہ روت۔
 ملامتی کئی انت۔ رامین ءِ یا کہ مہناز ءِ۔ مزار جست کنان بوت۔ ءُ شیہک اے جست ءِ پسو ءَ دیان گْوشت۔
 نہ زان آں۔ ھدا زانت۔ بلے ملامتی ھر دوکانی انت۔
 ایش بوت نہ کنت۔ ملامت یکے بیت۔
 گُڑا تئی گہار ملامت انت۔ اگاں تو من ءَ جست کن ئے۔
 آ ھر دو چپ بوت انت۔
 شیہک پاد اھت ءُ مزار ءَ گْوشان بوت۔
 تو ھم مہناز ءَ بگْوش کہ چش مہ کنت۔ گوں وتی مرد ءَ بروت۔ آخر رامین مئے تھروزھتک انت۔ بدر ءُ بیگانگے نہ انت۔ نہ زان آں مہناز ءِ دل ءَ چی یے ھست۔
 دروازگ ءِ بُن ءَ مہناز اوشتوک وتی براسانی گپّاں گوشداران اَت۔ بلے وھدیکہ شیہک ءِ پاد آیگ ءِ توار بوت۔ تو مہناز چیوان چیوان وتی کوٹی ءِ تہ ءَ شُت ءُ وتی تہت ءِ سر ءَ ھیسکان ءُ گریہان بوت۔ کہ مہناز نہ زانت کہ آئی باندات گوں وتی براساں چے پیم ءَ گْوست۔ چے پیم ءَ آ گوں رامین ءَ زند گوازین اِیت۔ ءُ چے ڈاکٹر دیدگ ءُ آئی مہرانی یک سُہبے ھست اَت۔ کہ یک لنجیں شپے آئی دیم ءَ اَت۔ مہناز اے دراھیں چیزاں چہ نا واکب اَت۔ ءُ آئی زند ءِ بوجیگ بگیر چہ گواتگری ءَ گواتانی دیم ءَ اَت۔ ءُ ھچ زانگ نہ بوت۔ کہ آ کُجا روگی اَت۔
دومی یا کہ سیمی روچ ءَ مہناز گوں ھوری ءَ کاپر ءِ چیر ءَ نندوک گُد ءَ دوچگ ءَ اتنت۔ ءُ در بی بی گوں آیاں نندوک وتی چلیم کڑکڑینگ ءَ اَت۔ ءُ شاری بورچی خانگ ءِ تہ ءَ پرایاں چاست ءِ چاہ گرادگ ءَ اَت۔ کہ جاندمی دمَگ ءَ مزنیں دروازگ ءَ کسے ٹکینت۔ گس ءِ تہ ءَ مردیں زہگے کس نہ اَت۔ کہ اد ءَ بشتیں ءُ دروازگ ءَ پچ بکُرتیں۔ پمیشا بانک در بی بی بورچی خانگ ءِ تہ ءَ کارکنوکیں مولد شاری ءَ توار پر جت کہ آ بروت بچار اِیت۔ کہ ڈن ءَ دروازگ ءَ کئے اوشتوک انت۔
 ھما روچی مہناز پہ وتی یک ھپت رنگی ئیں دوچے دوچگ ءَ اَت۔ کہ اے بلکنا ساری ءَ بنا کنگ بوتگ اَت۔ کہ نوں یک دو روچ ءِ تہ ءَ آ ایشرا ھلاس کنگ لوٹ اِت۔ چی ءَ کہ آئی یک اومانے اَت۔ کہ آیک شپے کوہ مُراد ءَ بروت۔ ءُ چوگان ءَ بچار اِیت۔ ءُ وتی ھمے ھپت رنگی ئیں دوچ ءَ گور ءَ بہ کنت۔
 مہناز ءَ گران سہر۔ گران سبز ءُ گراں زردیں ءُ گراں گلابی ئیں رنگ دوست اتنت۔ ءُ نوں آ وتی اے ھپت رنگہ۔ دوچ ءَ چگیناں گلابی رنگ ءِ زمین ءَ ایرکنگ لوٹ اِت۔ کہ باز ساری آئی گُد ءَ آ پہ بہا زُرتگ اَت۔ ءُ آئی پیتی ءِ تہ ءَ ایر اَت۔ کہ نوں آ اے تیارکُرتگیں چگیناں ھما گلابی رنگ ءِ چالوس ءِ گد ءِ سر ءَ ایر کنگ لوٹ اِت۔ کہ اے چالوس آئی دستاں داشت نہ بوت۔ ءُ لگوشت گپت۔ ءُ آئی برکش ءُ بلشک ءِ سر ءَ اے ھپت رنگیں دوچ وھدے ایربہ بیت۔ ءُ وھدے آ ایشرا گور ءَ بہ کنت۔ ءُ ایشی شلوار سادگ ءُ سیاھیں ساٹن ءِ بہ بیت۔ ءُ سر ءِ گشان اسپیتیں تنکیں جارجٹے بہ بیت۔ گُڑا ھر چیز چنکس زیبا ءُ نمادار درا بہ کنت۔
 آ وت ءَ را ھمے پالوس ءِ لیوس ءِ تہ ءَ پوشائینوک ھیال کُرت۔ ءُ یکدم ءِ گوں وتی ناھنک ءَ کارکنان وتی کار ءَ داشت ءُ یک سستگیں بندیکے چہ وتی دپ ءَ در کنان ھوری ءَ گْوشان بوت۔
 زان ئے۔ ھوری من اے دوچ ءَ یک شپے چوگان ءِ چارگ ءَ وھداں گور ءَ کن ایں۔ ما وھدے کسان اَت۔ ایں تو ماس مارا پہ چوگان ءِ چارگ ءَ بُرت۔ بلے نوں لہتیں سال ما چوگان نہ دیستگ۔ ءُ پدا گوں وتی ماس در بی بی ءَ دلگوش بوان گْوشت۔ اماں۔ تانکہ پِس زندگ اَت۔ مارا پہ چوگان بُرت۔ بلے نوں تو مارا ببر گوں۔ زان ئے۔ چوگان ءِ گالبندانی اِشکنگ ءَ پد مردم وت ءَ را ھم شموش اِیت۔ بلے اماں اے رندی یک شپے ما چہ لالا شیہک ءُ مزار ءِ اجازہ ءَ چوگان ءِ اشکنگ ءُ چارگ ءَ روآں۔ ءُ ترا ھم براں گوں۔
آئی ماس در بی بی وتی چلیم ءَ گوں لیب کنان بوت۔ ءُ پد اگْوشت۔ نون پیریناں شُما چی ءَ بر اِت۔ شُما ورنا برواِت۔ بچار اِت
 مہناز وتی ماس ءِ دلبڈی ءُ دست کُمکی ءِ سر ءَ مُدام وش اَت۔ ھنچش چشکہ آئی ھدامرزی ئیں پِس ءَ مُدام آئرا سکھت ءُ سکھین دیان بوتگ اَت۔ گُڑا آئی ماس ھم کم نہ اَت۔ ءُ مہناز وتی دل ءِ تہ ءَ چہ واجہ ھدا ءَ دعا لوٹ اِت۔ کہ ھدا آئی ماس ءَ ھچ چیز مہ کنت۔
 شاری کمکیں دیر ءَ اھت ءُ بی بی ءَ ھال دات کہ اود ءَ دروازگ ءِ بُن ءَ یک ورنایے اوشتوک میر شیہک ءُ مزار ءِ جست ءَ کنان انت۔
 بی بی در بی بی چہ شاری ءَ جست کُرت۔ کہ آئی نام کئے انت۔ بلے چشکہ شاری آئی نام ءَ بُھل اِتگ اَت۔ ءُ نہ زانت کہ چے بگْوش اِیت۔
 ءُ در بی بی آئراپرمات کہ آ بروت مہمان ءِ نام ءَ جست بہ کنت۔ اگاں مہمان میر شیہک ءُ میر مزار ءِ دیوان ءَ اھتگ گُڑا ھموداں مہمان خانگ ءِ دروازگ ءَ پچ بہ کنت۔ ءُ آئرا بنادین اِیت۔ تانکہ میر شیہک ءُ میر مزار کہ وتی پِس ءِ مچ۔ کرم۔ امبار۔ آپ ءُ ڈگارانی چارگ ءَ شُتگ اَت۔ وھدے کایاں گُڑا مہمان ءَ گند انت۔ بلے آئی ساری ءَ نام ءَ جست کن اِت۔ کہ مہمان کئے انت۔
 شاری یک وارے پدا پہ مہمان ءِ نام ءِ جست کنگ ءَ رادگ بوت۔ بی بی وتی چلیم ءَ کڑکڑینان بوت۔ ءُ ھوری ءُ مہناز وتی گُد ءِ دوچگ ءَ مشکول بوت انت۔ چشکہ آیاں ھبر نہ اَت۔ کہ دروازگ ءَ کئے اھتگ۔ شاری چے گْوشتگ اَت۔ ءُ بی بی پد ءُ پد آئرا پرچے دیم داتگ اَت۔ آ ھر دو گوں سوچن ءِ کار ءَ مشکول اتنت۔
 پدا شاری تچان اھت ءُ بی بی ءَ ھال دات کہ مہمان گْوش اِیت۔ کہ آئی نام ڈاکٹر دیدگ انت۔ ءُ آ چہ گوادر ءَ آیگ ءَ انت۔
 گوں ڈاکٹر دیدگ ءِ نام ءِ اِشکنگ ءَ مہناز چشکہ ھیج اِت۔ ءُ سوچن آئی چپیں دست ءِ شست ءُ بڈ کپت۔ ءُ آ ھمے سوچانکیں درد ءَ پاد اھت۔ تو ھوری آئراجُست کُرت۔ ھیر انت۔ مہناز۔
 ءُ مہناز چہ وتی شست ءَ ھون ءِ کسانیں در کپتگیں ٹِک ءَ گوں وتی گشان ءِ پلو ءَ پاک کُرت۔ ءُ گْوشت۔ خیر انت۔ اے سوچن منی دست ءَ بُڈّ شتگ۔ ءُ پدا آئی ماس گوں آئی دلگوش بوت۔ تئی گوادر ءِ ڈاکٹر انت۔ تو برو آئی ءَ وش اھتک بہ کن۔ آخر تئی ڈاکٹر بوت۔ ترا کار ھیل داتگ۔
 بی بی در بی بی شاری ءَ پرمات کہ ڈاکٹر ءَ مہمان خانگ ءَ بنادین اِیت۔ ءُ آئرا چاہ ءُ چلیم بہ کنت۔
 بلے پدا وھدے بی بی در بی بی ءَ یات اھت کہ اے روچگ ءِ ماہ انت۔ گُڑا شاری ءَ گوشت کہ آ مہمان ءَ جست مہ کنت۔ چی ءَ کہ مہنازروت آئرا جست ءُ پد کنت۔
 مہناز چہ ھوری ءِ بُن ءَ پاد اھت وتی کار ءَ پتایان بکچہ ءِ تہ ءَ بندکُرت۔ تہ ءَ شُت۔ وتی گْوستگیں شپ ءِ کوسیں پُچاں در کُرت۔ ءُ نوکیں پُچ گور ءَ کُرت۔ ءُ وت ءَ را کمکیں بوئی جت ءُ وتی چماں یک کسانیں شیپگے سرمگ کُرت۔ ھمنکس کہ زانگ بوتیں۔ کہ مہ بوتیں۔ ءُ وتی سافیں گشانے سر ءَ کُرت۔ ءُ پہ مہمان خانگ ءَ در کپت۔ چشکہ آئی پادوتاں وت ھما نیمگ ءَ روان بہ بنت۔ چشکہ آیانی تہ ءَ یک نوکیں طاقتے ءُ زورے مان بہ بیت۔ چشکہ اے دنیاپرائی کھندان ءُ شادان بہ بیت۔
 وھدے مہناز چہ وتی ھویلی ءَ در کپان۔ پہنات ءَ وتی مہمان خانگ ءِ تہ ءَ پُترت تو اد ءَ ڈاکٹر دیدگ تہت ءَ جہل گالی ءِ سر ءَ نندوک ءُ بالشت ءَ تکہ اَت۔ اے ھمامہمان خانگ اَت۔ کہ ایشی تہ ءَ یک ماھے ساری آئی پِس ھدامرزی میر مُراد جان ءِ مرگ ءِ اولی شپ ءَ ڈاکٹر دیدگ آئرادروت گپتگ اَت۔ ءُ آئی ارساں پاک ءُ ساف کُرتگ اَت۔ ءُ تنے وھدی ھما نپاد ھنچش وتی جاہ ءَ برجاہ ءُ سلامت مان گیجوک اَت۔ چشکہ ماھے ساری آ اے نپاد ءَ پہ ڈاکٹر ءَ پچ کُرتگ اَت۔ ھر چیز ھما پیم ءَ اَت۔ چشکہ اے زند ءِ تہ ءَ ھچ بدل ءُ سدلے نہ اھتگ اَت۔
 مہناز باز پہ شان ءُ شرپی ءَ ڈاکٹر دیدگ ءَ وش اھتک کُرت۔ چشکہ آ ڈاکٹر دیدگ ءَ اولی وار بگند اِیت۔
 ءُ ڈاکٹر ءَ آئی بوک۔ آئی شریں نندگ۔ ءُ آئی بشکھندگی دوست بوت۔ چشکہ ایش آئی دل ءِ تہ ءَ پُترت کہ ساری ءَ مہناز آئی دل ءِ تہ ءَ پُترتگ اَت۔ کہ نوں آ مہناز ءَ اچ وتی دل ءَ در کُرت نہ کُرت۔ چہ جائیکہ آ ھر چنت کہ بلوٹ اِتیں۔
 تو جوڑ بوتگ ئے۔ منی پُھل۔ ڈاکٹر دیدگ کراری ءَ وتی دیم ءَ کمکیں دور نندوک مہناز ءَ وش آمد کنان بوتگ اَت۔ ءُ مہناز وتی بشکھندگیں دپ ءَ پسو داتگ اَت۔
 من جوڑ آں۔
 ءُ ڈاکٹر دیدگ آئراجُست کُرتگ اَت۔
 نہ زان آں تو مروچی پرچے اِنکس نما کن ئے۔
 پرتو۔ مہناز گْوشان بوت۔
 ءُ پدا مہناز آئرا جست کُرتگ اَت۔
 چے منی زہیرواری ءَ ترا اد ءَ آئورتگ۔
 ھو بلے من پہ مزار ءَ کلوھے آورتگ۔
 اچ کُجا۔ چے تو مزار ءَ۔ من ءَ گْوشت۔ نہ کن ئے۔
 نا۔ ڈاکٹر دیدگ گْوشان بوت۔ پرچا کہ گوں تو ایوک ءَ مہرانی گپ ءُ ھبر بیت۔ وھدیکہ زند ءِ تہ ءَ دگہ بازیں چیز ھست انت۔
 یعنے تو ایشاں گوں من گشگ نہ لوٹ ئے۔
 نا مہناز چشیں ھبرے نہ انت۔ من ترا گْوش آں۔ بلے ایش خاصیں ھبرے نہ انت۔ ایش پہ مزار یک کلوھے۔
 چے تو مزار ءُ شیہک ءَ نہ گْوش ئے۔ کہ آ من ءَ اجازہ بدی انت۔ کہ من اسپتال ءَ کار بکن آں۔
 مہناز وتی ھبر ءَ مان کنان گْوشت۔
 چے میر شیہک ءُ میر مزار ترا اسپتال ءَ پہ کار ءَ نئیل انت۔
 منی پِس ءِ مرگ ءَ پد۔ نوں منی براسانی گْوشگ انت۔ کہ من گوں رامین ءَ کلات ءَ بروآں۔ من آیانی گپ اِشکُتگ انت۔ کہ آ نہ لوٹ انت۔ کہ من پدا گوادر ءَ بیاھان ءُ ھسپتال ءَ گوں تو ءُ ڈاکٹرایلن ءَ کار بہ کن آں۔ آیاں منی ھسپتال ءِ کار دوست نہ انت۔ نہ زان آں پرچے۔ ءُ شیہک بارو ءَ باز سک انت۔ ءُ آ من ءَ وتی مرد ءِ گِس ءَ دیم دَیگ لوٹ اِیت۔
 چے مزار ھم ایشرا نہ منّ اِیت۔ کہ گوادر ءَ کار بکن ئے۔
 منی ھیال ءَ مزار مزنیں براس ءِ گپّاں پدی نہ کنت۔ پرچا کہ نوں پِس ءِ مرگ ءَ پد آ پِس ءِ جاہ ءَ گپتگ۔
 ءُ ڈاکٹر پکرا جنان بوت۔ بلے ایش پمن گرانیں ھبرے کہ من ترا گوادر ءَ مہ گندآں۔
 ءُ من اچ تو دور بوگ نہ لوٹ آں۔
 بلے رامین۔
 من گوں رامین ءَ نشت نہ کن آں۔
 بلے۔ ڈاکٹر دیدگ نہ زانت کہ چے بگْوش اِیت۔
 تو پریشان بوت ئے۔
 سک۔ ڈاکٹر دیدگ گْوشت۔ ءُ مہناز گْوشت۔
 بلے تو کیچ ءَ اھت کن ئے۔ ایش چہ گوادر ءَ اِنکس دور نہ انت۔
 ءُ من ھمد ءَ باں۔ بلے من پیسلہ کُرتگ۔ کہ من زہر ورآں بلے گوں رامین نہ روآں۔ رامین ءِ یک چیزے ھم من ءَ دوست نہ انت۔ نہ آئی نفسی واھگانی درشانی۔ نیکہ آئی مہر ءُ نیکہ آئی نندگ ءُ پاد آیگ۔ آ وت ءَ را یک دگہ دنیایے ءِ مردمے ھیال کنت۔ ءُ آ من ءَ وتی دنیا ءِ مردمے نہ زانت۔ من چوں گوں چشیں مرد ءَ شُت کن آں دیدگ۔
 ڈاکٹر دیدگ ھچ نہ گْوشت
 چشکہ مہناز ءِ دور بوگ پرائی یک مزنیں درد ءُ ڈکھے اَت۔ ءُ پدا مہناز آئرا ایلن ءُ ھسپتال ءِ بارو ءَ جست کُرت۔ ءُ ڈاکٹر دیدگ پسو دات کہ ڈاکٹرایلن گرماگ ءَ جرمنی ءَ روت ءُ پدا زمستان ءَ کئیت۔ ءُ تاں وھدی آ ڈاکٹر دیدگ وت ھسپتال ءَ ھلین اِیت۔
 اے شریں ھبرے۔
 پدا آ دیست کہ چہ ڈن ءَ مردینانی توارے آیگ ءَ اَت۔ ءُ آ زانت کہ ایش میر شیہک ءُ مزارا ءِ توار انت۔ ءُ آپاد اھت۔
 پرتو چاہ ءُ آپے بیارآں۔ روچگ ئے۔ یا نا۔
 من وت ذکری یے آں۔ من روچگ نہ باں۔ ڈاکٹر دیدگ کھند اِت۔ ءُ پدا گْوشت۔
 من کایاں۔ یک شپے ترا چوگان ءِ سیل ءَ برآں۔
 من الم ءَ روآں۔ ءُ تو اگاں بیائے گُڑا ایش منی وش بہتی یے بیت۔
مہناز دروازگ ءِ بُن ءَ اوشتوک اوشتوک گْوشان بوت۔ ءُ پدا شیہک ءُ مزار پُترت انت۔ گُڑا آیانی گہار مہناز در کپت۔ ءُ ھیال کنان بوت۔ کہ آخر ڈاکٹر دیدگ ءِ اد ءَ آئیگ ءِ متلب چے اَت۔
 وھدے شیہک ءُ مزار ایوک ءُ یکتنا بوت انت۔ تو ڈاکٹر دیدگ چہ وتی کیتو ءَ یک نمدی یے در کُرت۔ ءُ مزار ءِ نیمگ ءَ تچک کُرت۔ ءُ مزار ڈاکٹر دیدگ ءِ ھمے تچکیں کاگد ءَ زُرت ءُ کمکیں گُڑاِت۔ کہ آخر اے نِمدی کئی بوت کنت۔
 مزار چِٹی ءَ وانان بوت۔ تو شیہک پاد اھت چشکہ ھر ھال ءُ اھوالے اگاں ھست اَت۔ گُڑا ایش ڈاکٹر دیدگ ءُ مزار ءِ نیام ءَ اَت۔ کہ آئرا ایشی تہ ءَ مان کپگی نہ انت۔ پمیشا آ چہ ڈاکٹر دیدگ ءَ موکل گران گْوشت۔ زان آں دراھیں گپ ءُ ھبر شمئے ھر دوکانی درنیام ئیگ انت۔ پمیشا من ءَ موکل۔ بلے اگاں منی ھذمت بکار انت۔ گُڑا من ساڑی اوں۔
 ءُ ڈاکٹر دیدگ ھم پاد اھت ءُ آئی منت وار بوت ءُ گْوشت۔ کہ آئی ءِ گپ ءُ ھبر گوں مزار ءَ اتنت۔ نیکہ گوں دگہ کسے۔
 وھدے شیہک در کپت۔ آ یک وارے پدا نمدی ءِ سر ءَ وتی نام ءَ ونت۔ اے نمدی ءَ چہ وتی بندی گری ءَ میر بوھیر پہ مزار ءَ دیم داتگ اَت۔ ءُ نمدی ءِ تہ ءَ میر بوھیر مزار ءَ منی بچ۔ نوشتہ کُرتگ اَت۔ ءُ ذکر کُرتگ اَت۔ کہ آیانی دراھیں قوم چہ یک راجی ءُ راجدپتری دورے گوزگ ءَ اَت۔ کہ ایشی تہ ءَ ورنایانی کارست ءُ کار باز اھم اتنت۔ کہ مروچی وھدے دراھیں راج۔ نہ زانتی۔ بے علمی ءُ ناسرپدی ءِ روچاں گوازینان اَت۔ گُڑا ایشی ذمہ وار ورنایانی اَت۔ کہ آ دیم ءَ بیاتیں ءُ وتی راجدپتری کار ءُ کرد ءَ دیمی بیاورتیں۔ ءُ پہ علم ءُ زانت۔ ءُ پہ وتی حقاں جُہد بہ کُرتیں۔ بلے گوں انساف۔ زانت۔ سرپدی۔ ءُ ایدگرانی عزت ءُ قدر ءِ نظریہ ءَ چی ءَ کہ اے دنیا ءِ تہ ءَ ایوک ءَ آ مزلوم نہ اَت۔ ایوک ءَ آ بنی آدم نہ اتنت۔ بلکنا دگہ مردم ھم گوں ھمے لہڑگاں ءُ گوں ھمے مارشتاں زندگ اتنت۔ کہ اے دنیا ءَ ایوک ءَ گوں ایدگراں ھور ءُ ھوار شریں دنیایے جوڑ کنگ بوت۔
 ءُ گُڈّ سر ءَ میر بوھیر خواست کُرتگ اَت۔ کہ ھر کس وتی جاہ ءَ وتی وس ءُ واک ءِ رو ءَ اے جُہد ءَ دیم ءَ بُرتیں۔ ءُ پدا میر بوھیر وت ءَ را قوم ءِ کستر نوشتہ کُرتگ اَت۔ کہ پہ مزار ایش مزنیں ھبرے اَت۔ کہ میر بوھیر آئرا نمدی یے راہ داتگ اَت۔ کہ اول سر ءَ آ ئرا باور نہ اھتگ اَت۔ کہ چش ھم بوت کنت۔ کہ میر بوھیر آئرا نمدی یے نوشتہ بہ کنت۔ کہ آ ورنا وانندہ گل ءِ یک کسانیں ممبرے اَت۔ ءُ آ چشیں کارے پہ قوم ءَ نہ کُرتگ اَت۔ کہ میر بوھیر آئرا چٹی یے نوشتہ بہ کنت۔
 ءُ مزنیں ھیرانگی ءِ ھبر ایش اَت۔ کہ اے چٹی ءَ ھنچشیں مردی ءِ دست ءَ راہ داتگ اَت۔ کہ ڈاکٹرے اَت۔ ءُ گوادر ءِ گرّ ءِ ھسپتال ءَ گوں یک جرمن ڈاکٹر ایلن ءَ کار کُرت۔ کہ آ گوادر ءِ تہ ءَ یک رندی گوں مہناز ءَ اے ڈاکٹر ءَ دیستگ اَت۔ ءُ آئی کارانی بارو ءَ چہ مہناز ءَ اِشکُتگ اَت۔ کہ مہناز مُدام ڈاکٹر ایلن ءُ ڈاکٹر دیدگ ءِ کارانی ستا ءَ کنان بوتگ اَت۔ بلے آ گیشتر نہ زانت کہ ڈاکٹر کئے انت۔
 پمیشا آ نمدی ءُ ڈاکٹر دیدگ ھر دوکاں چاران بوت۔ کدی نمدی ءَ ءُ کدی ڈاکٹر دیدگ ءَ کہ اے درگت ءَ وڑ وڑیں جست ءُ سوال دماغ ءِ تہ ءَ پیدا بوان اتنت۔ کہ اے دراھیں جست ءُ سوال پسو ءُ جواب لوٹ اتنت۔
 ءُ ڈاکٹر دیدگ بشکھندگ بوان گْوشت۔
 من زان آں کہ اے دراھیں جست تئی دماغ ءِ تہ ءَ آیگ ءَ انت۔ کہ من چون میر بوھیر ءِ نمدی ءَ کارآں۔ منی ءُ بوھیر ءِ چے تعلقداری یے ھست۔ گُڑا بل کہ من گوں تو ساف ساف بگْوش آں کہ من کئے آں۔ ءُ منی ءُ واجہ کار بوھیر ءِ تعلقداری چون بوتگ۔ چی ءَ کہ من ءَ پت ءُ باور انت۔ کہ تو مئے چن ءُ لانچانی بارو ءَ زان ئے۔ ءُ اے ھبراں وتی دل ءَ دارئے ءُ کسی ءَ را نہ گْوش ئے۔ پرچا کہ دیوالاں ھم گوش ھست۔ ءُ من نہ لوٹ آں کہ من ءُ تو مہلوک ءِ دیم ءَ پدّر ءُ ظاہر بباں۔ آنکہ سر بر ءَ ما دراہ وتی سیاسی جُہد ءَ کنگ ءَ ایں بلے اے سیاسی جُہد ءِ چیر ءَ لہتیں دماغ دگر کارکنان انت۔ کہ آیاں کس نہ زانت ءُ آ زیر زمین انت۔ ءُ من ھمے پارٹی ءِ یک ممبرے آں۔ کہ آ زیر زمین انت۔ یعنے اے مُلک ءِ کمیونسٹ پارٹی۔ میر بوھیر اچ ما باز ساری کمیونسٹ پارٹی ءِ ممبرے بوتگ وھدے من ءُ تو ھما دور ءَ پیدا نہ بوتگ ایں۔ آ مئے سیاسی استاد انت۔ ءُ یک کہنگیں کمیونسٹے۔ ءُ انونیں اُلسی پارٹی کہ میر بوھیر ءِ سرکردگی ءُ کماشی ءَ کار کنگ ءَ انت۔ گُڑا آئی دراھیں پالیسی سازی چہ کمیونسٹ پارٹی ءِ ممبرانی دستی ءَ بوگ ءَ انت۔ کہ آ دراہ زیر زمین انت۔ پرچا کہ سرکار ءَ کمیونسٹ پارٹی ءِ سر ءَ پائے بندی جتگ۔ ءُ آ نوں زیر زمین جتا جتائیں ٹولیانی تہ ءَ کار کنگ ءَ انت۔ کہ اے ٹولی یک سروک ءُ یک کماشی ءِ ذریعہ ءَ گوں یک دومی ءَ بندوک انت۔ ءُ کس کس ءَ را نہ زانت۔ کہ ایش تہ ءَ مسلمان۔ عیسائی۔ سکھ۔ بدھ مت ءِ منوک۔ پنجابی۔ بلوچ۔ سندھی۔ پشتون ءُ بنگالی دراہ ھوار انت۔ پرچا کہ ما قومیت ءِ سر ءَ سکھت نہ کن آں۔ بلکنا مئے نظریہ دنیائی ئیں نظریہ یے کہ ایشی تہ ءَ سوشلزم ءُ راجی انساف ءِ آرگ مئے کار انت۔ دنیا ءِ تہ ءَ ھستگار ءُ نیستگار۔ دو قوم انت۔ ھمے طبقہانی تہ ءَ جنگ جاری ءُ ساری انت۔ تانکہ دنیا ءِ تہ چہ استھسال ءَ پاک راجے جوڑ نہ بوتگ۔
 مزار دیدگ ءَ ھورت ھورت چاران بوت۔ ءُ آئرا باور نہ یات کہ اے شازادگ ءُ شتکیں ورنا گوں وتی ڈلگیں چماں ءُ بُرزیں بالاد ءُ سیاھیں بروتاں گوں کمیونسٹے بوت کنت۔
مزار وت کمیونسٹ پارٹی ءِ تہ ءَ ھور نہ بوتگ اَت۔ آنکہ آ کمیونسٹ لبزانک ءَ ونتگ اَت۔ میکسم گورکی ءِ ماس ءُ کمیونسٹ مینی فسٹو ءَ ونتگ اَت۔ بلے کمیونسٹ پارٹی ءِ بار ءَ گیشتر نہ زانت۔ بلے آ لوٹ اِت۔ کہ آ کمیونسٹے بوتیں۔ ءُ نوں ڈاکٹر ءِ پجاروکی ءَ پد آئی دل ءِ تہ ءَ کمیونسٹ۔ کمیونزم ءُ مارکسزم ءِ بارو ءَ یک نوکیں اُمیتے پیدا بوتگ اَت۔ ءُ آئی دماغ ءِ تہ ءَ بازیں جست پیدا بوتگ اَت۔ کہ گوں ڈاکٹر دیدگ ءِ سنگتی ءَ بلکنا آ اے درھیں چیزاں بزانت۔
 بلکنا میر بوھیر آئی تہ ءَ چیزے دیستگ اَت۔ کہ پرائی نام ءَ اے نمدی ءَ راہ داتگ اَت۔ مزار ھیال کنان بوتگ اَت۔ پمیشا آ ڈاکٹر دیدگ ءِ نیمگ ءَ وتی دست ءَ تچک کنان گوں آئی دست داتگ اَت۔ کہ ایشی معنا ایش اَت۔ کہ مروچی آ ڈاکٹر دیدگ ءِ سنگت اَت۔ ءُ یک کمیونسٹے۔
 ءُ پدا ڈاکٹر دیدگ بشکھندگ بوان گْوشتگ اَت۔
 من انشپی تئی مہمان اوں۔ انشپی من ءَ کوہ مُراد ءَ چوگان ءَ ھم چار آں پرچا کہ من وت ذکری یے آں۔ لیاری ءَ پیدا بوتگ ءُ ھموداں ونتگ ءُ مزن بوتگ۔ ءُ کسانی ءَ من گوں وتی پِس ءَ چہ کراچی ءَ کوہ مُراد ءَ پہ چوگان ءِ سئیل ءَ اھتگ۔ ءُ شُتگ کہ انشپی من چوگان ءَ گوں تو چارگ لوٹ آں۔
 ءُ مزار گیشتر وش بوتگ اَت۔ پرچا کہ آ ھم پہ چوگان ءِ چارگ ءَ ھدوناک اَت۔ ءُ مہناز ھمے لوٹ اِت۔ کہ آ گوں وتی جنین ھوری ءُ مہناز ءُ وتی نوکیں مہمان ڈاکٹر دیدگ ءَ چوگان بچار اِیت۔
 پدا آ وتی سیاسی مذہبی قبیلہ دار قومی ءُ بین الملکی باث ءِ تہ ءَ مشکول بوتگ اَت۔ کہ پہ مزار ایش یک مزنیں ھبرے اَت۔ کہ آ گوں یک کمیونسٹ سنگتے ءَ ھم دیم اَت۔
ھما سُہب ءَ وھدے مہناز ءَ ھبر کپت۔ کہ ڈاکٹر دیدگ امشپی پد امزار ءِ مہمان انت۔ ءُ ایش کہ مزار ءُ ڈاکٹر دیدگ ءِ نیام ءَ یک مزنیں دوستی ءُ راستی یے ھست گُڑا آ چہ خدا ءَ دعا لوٹ اِت۔ کہ مزار ءُ دیدگ ءِ درنیام ءَ اے دوستی مُدام برجاہ بہ بیت۔
 ءُ ھما سُہب ءَ چہ کُلاں مزنیں ھبرایش اَت۔ کہ ڈاکٹر دیدگ ھم کوہ مُراد ءَ پہ چوگان ءِ گوشدارگ ءُ سئیل ءَ آیگ ءَ اَت۔ گُڑا مہناز ءِ پاد چہ ڈگار ءَ سِست انت۔ ءُ آئرا باور نہ یات کہ کدی واب ھم اے ڈول ءَ راستی ءُ حقیقت جوڑ بنت ءُ مہلوک ءِ دیم ءَ کاینت۔
 تنے وھدی وتی ءُ ڈاکٹر دیدگ ءِ بارو ءَ آ ھر پیمیں ھیال ءُ پکرے آ وتی دماغ ءِ تہ ءَ آورتگ اَت۔ گُڑا چیز ھمے پیم ءَ ءُ ھمے دروشم ءِ تہ ءَ دیمی کنزان ءُ روان اتنت۔ کہ وتی دراھیں راہ ءِ سنگانی بوگ ءَ ابید آ چیز وتی کشک ءَ آئی حق ءَ برگ ءَ اتنت۔ آنکہ ایشی تہ ءَ بازیں چوٹ ءُ تاب ھست اتنت۔ بلے اے چوٹ ءُ تابانی راست کنوکے ھم ھست اَت۔
 ھما شپ ءَ دومی سُہب ءَ یعنے وتی چوگان ءِ چارگ ءِ روچ ءَ آ وتی ھپت رنگیں دوچ ءِ سر ءَ کارکُرت۔ ءُ وتی نوک گپتگیں ماشین ءِ سر ءَ۔ آ وتی گلابی رنگ ءِ چالوس ءِ سر ءَ اے دوچ ءُ چگین ءَ ایر کُرت۔ وتی شلوار ءَ دوھت ءُ وتی اسپیتیں جارجٹ ءِ گشان ءُ پرگپت ءُ ماشین ءَ دوھت ءُ آیاں کمکیں بوئی جت ءُ وتی پیتی ءَ ایر کُرت۔
 ءُ پدا آ پہ ڈاکٹر دیدگ ءَ وتی دستاں برنج ءُ گوشت گراست۔ چشکہ آئی دراھیں کارانی تہ ءَ یک مزنیں وشی یے دست بہ کپ اِیت۔ چشکہ آئی دراھیں زند بدل بہ بیت۔ چشکہ آئرا ھمے ڈول ءَ پہ وتی دوست ءَ کار ءُ ھذمت کنگی انت۔ چی ءَ کہ آ وتی دراھیں زند ءِ بوجیگ ءُ یکدار ءَ نوں توپانیں گْورم ءُ چولانی دیم ءَ داتگ اَت۔ چہ جائیکہ ایشی ھر آسرے کہ دربکپتیں۔
 آئی ماس وش بوتگ اَت۔ کہ مہناز ءِ تہ ءَ یک نوکیں زندے اھتگ اَت۔ کہ ساری ءَ آمُدام گریہت ءُ ارس جنان بوت۔ بلے نوں اے ارس مزنیں وشی یے جوڑ بوتگ اَت۔
 پدا مہناز ڈاکٹر دیدگ ءِ واھگاں زانت کہ آئرا شیرکنی باز دوست اَت۔ کہ وتی ھسپتال ءِ کارانی روچاں آ گوں ڈاکٹر دیدگ نان وارت گُڑا ھر نان ءَ پد ڈاکٹر دیدگ چہ وتی بورچی ءَ پرنی یعنے کسٹرڈ شر کُرت۔ ءُ وارت۔ ءُ نوں آئی ھمے واھگ اَت۔ کہ کسے چہ بازار ءَ پرنی ءِ پوڈرے بیار اِیت۔
 پدا آ مزار ءَ پرمات کہ آ چہ بازار ءَ میوگ ءُ ھوار پرنی ءِ پوڈرے بیار اِیت۔ کہ آئرا الم ءَ پہ وتی دوست ءَ پرنی شرکنگی انت۔ ءُ ھما دیگر مہناز دراھیں دیگاں گراستگ اَت۔ ءُ شرکُرتگ اَت۔ ءُ مزار ءَ ھال داتگ اَت۔ کہ نان تیار انت۔
 گوں مگرب ءِ بانگ ءَ آ نان وارتگ اَت۔
 ءُ پدا مہناز غسل کُرتگ اَت۔ وتی موداں شرکُرتگ اَت۔ ءُ وتی ھپت رنگی ئیں۔ دٗوچ ءِ جامگ ءَ پوش اِتگ اَت۔ وتی سیاھیں سلکی ئیں شلوار ءَ پاداکُرتگ اَت۔ ءُ وتی چانمپل جنوکیں جارجٹ ءِ گشان ءَ سر ءَ کُرتگ اَت۔ ءُ وت ءَ را بوکی جتگ اَت۔ ءُ ھوری ءِ کِرّ ءَ شُتگ اَت۔ کہ ھوری ھم وت ءَ را شر کُرتگ اَت۔
 نان ءِ ھلاس بوگ ءَ رند گوں وتی براس میر مزار ءُ وتی دوست ڈاکٹر دیدگ ءُ وتی نشار ھوری ءِ ھمراھی ءَ آ دوہ اُشترانی ست ءَ سوار دیم پہ کوہ مُراد ءَ رادگ بوتگ اَت۔ چی ءَ کہ شاھی تمپ ءُ کوہ مُراد ءِ نیام ءَ دراجیں مزلے آنکہ نہ اَت۔ بلے پیادگ روگ نہ بوت۔ پمیشا اشترانی سر ءَ اد ءَ روگ کپت۔
 وھدے آ چہ اُشتراں جہل کپتگ اَت۔ ءُ کوہ مُراد ءِ کوچگ ءِ تہ ءَ پُترتگ اَت۔ تو ھر نیمگ ءَ عید ءِ پیمیں یک شادمانی یے گندگ آیان بوت۔ کہ کوچگ ءِ دراجی ءَ ٹولی ٹولی ءَ زہگ۔ پیر۔ ورنا۔ جن ءُ مرد ءُ ماس ءُ پِس ءُ براس مزنیں مزنیں آچ روک کُرتگ۔ ءُ نندوک اتنت۔ ءُ اے آچانی رژنائی ءَ استالیں شپ ءِ تہ ءَ آ وتی ذکر ءَ کنان اتنت۔ کہ چہ ھر نیمگ ءَ اللہ ھو اللہ ھو ءِ توار آیگ ءَ اَت۔ ءُ اچ اے تواراں دراھیں کوہ توار جنان اتنت۔ ءُ یک دگہ پیمیں سرگْوستے ھر کس ءَ بوگ ءَ اَت۔ کہ ھمے سرگْوست ءُ ھمے کیفیت دراھیں مذہب ءِ۔ دراھیں مزن ءُ مستریں شائری ءِ ءُ دراھیں جہلانکیں لبزانک ءُ ازم ءِ بنیات اَت۔ کہ اگاں بنی آدم ءِ اے سرگْوست مہ بوتیں۔ گُڑابنی آدم ءِ زند چٹ ھشک ءُ ویران بوتیں۔
 ڈاکٹر دیدگ ءُ مزار مردینانی چوگان ءَ چارگ ءَ پہ دیم کُرت انت۔ ءُ ھوری ءُ مہناز گوں مولد شاری ءَ جنین آدمانی چوگان ءِ نیمگ ءَ روان بوت انت۔ کہ ایش چہ مردینانی چوگان ءَ یک زرے دور دومی یا سیمی گیڑھ ءِ پُشت ءَ اَت۔ کہ اد ءَ ورنائیں۔ شتکیں کد ءُ بالادیں جنک گوں وتی شیشگی ئیں روچ ءَ چگین آیاں۔ گوں وتی دراجیں لیوس ءُ بلبلائیں گُد ءُ گشاناں اوشتوک کرار کرار گوشندگ ءِ دپ ءِ گالانی سر ءَ وتی پاداں زوران اتنت۔ ھنچش چشکہ آ ھویے ھطرہ ءِ جاوراں وتی پاداں بزور اِیت۔ گوات ءَ بہ بکنت۔ ءُ پدابزانت کہ ھطرہ دور بوتگ گُڑا گوں ھیالداری وتی گاماں زوراں بیت۔ چے کوہ مُراد ءِ اے مہ رنگ۔ ءُ مہ لقا کہ آیانی کد ءُ بالاد چو سول ءَ اَت۔ چہ پٹ ءُ میدانانی آھو ءَ کم اتنت۔ چے ایشانی ملگ ءُ روگ ءِ وھداں مردم اے مارشت نہ بوت۔ کہ آیانی پاد بہ مردم ءِ دل ءَ ایربوگ ءَ انت۔ چے حسن۔ زیبائی۔ ءُ نماداری اگاں اے دنیا ءِ تہ ءَ ھست اَت۔ گُڑا اچ اے جنکانی ملگ ءَ گیش حسن ءُ زیبائی ءُ نمایے ھست اَت۔ مزار ھیال کنان بوت۔ ءُ ڈاکٹر دیدگ گْوش کہ شر تر ھمیش انت۔ کہ جنین آدمانی چوگان ءَ بچار انت۔
 ءُ ڈاکٹر دیدگ چہ ھدا ءَ دگہ چے لوٹ اِت۔ پرچا کہ ڈاکٹر دیدگ چہ بندات ءَ مہناز ءَ چاران اَت۔ کہ امشپی وتی بانوری لیوس ءِ تہ ءَ دنیا ءِ دگہ چیزے زانگ بوت۔ چشکہ یک پری یے چہ آزمان ءَ جہل بہ زمین ءَ اھتگ اَت۔ چشکہ آ وابے گندگ ءَ اَت۔
 ءُ پدا ھوری ءُ مہناز ھمے ندارگ ءَ چاران بوت انت۔ کہ کہ درنیام ءَ یک گْوشندھے اوشتوک گْوشان اَت۔
 اول ذکر ھدائی۔
 آخر ذکر ھدائی۔
 ءُ ایدگہ جنین آدم گْوشان بوت انت۔
 جی اللہ۔
 ءُ پدا گْوشندگ ءِ توار کوہ ءِ تہ ءَ پْرشت۔
 جمبراں بستگ امشپی کوھاں
 جی اللہ۔
 گوات ءُ مُج کایاں او منی دوستاں۔
 جی اللہ۔
 داد ھما ذات ءِ۔ مہربان پمّا۔
 جی اللہ۔
 نیست ئیِ نے اول نیکہ یک سر۔
 جی اللہ۔
 چاردمَگ ھست نے ایوک بُرز ءَ۔
 جی اللہ۔
 ماں ھما ذات ءِ پُسگاں بیلاں۔
 جی اللہ۔
 ما نہ زان آں نام ئیِ ھست بلے ھر جاہ۔
 جی اللہ۔
 ما نہ زان آں۔ ھست بلے زان آں۔
 جی اللہ۔
 جنکانی پادگ گوں گْوشندگ ءِ دپ گالاں تیز ءُ ترند بوان اَت۔ ءُ گوشندہ ھدا ءِ سپتاں یک یک ءَ گْوشان اَت۔ ءُ جنک جی اللہ جی اللہ گْوشان وتی پاداں چست کنان اتنت۔
 ڈاکٹر دیدگ مہناز ءَ چاران اَت۔ ءُ مہناز ءَ ھبر اَت۔ کہ ڈاکٹر دیدگ ءُ آئی براس مزار مزنیں آچ ءَ ایدم آ دیم آیاں چاران اتنت۔
 ءُ ڈاکٹر دیدگ ءَ واردم ءَ ھیال آیان اَت۔ کہ آیک وابے گندان اَت۔ پدا جی اللہ جی اللہ ءِ توار تیز بوان بوت۔ ءُ گْوشندہ ءِ گالبند ترند بوان بوت انت۔ چشکہ نوں گوں آئی ھم ھرپ ءُ لوز نیست اتنت۔ چشکہ دراھیں لوز ھوار کپان جی اللہ ءِ تہ ءَ زیان بوتگ اَت۔
 ھمے نیام ءَ بازیں جنک چہ چوگان ءَ در کپت انت۔ کہ گوں آیاں مہناز ھم گون اَت۔ کہ آ چہ چاپ ءُ چوگان ءَ دورایوک ءُ یکتنا اوشتوک اَت۔ کہ مزنیں آچ ءِ روژنائی ءِ تہ ءَ آئی برکش دیوکیں دیم درا بوت۔ کہ بلکنا آ دم بُرتگ اَت۔ کہ اد ءَ ایوک ءَ یکتنا اوشتوک اَت۔ ڈاکٹر دیدگ مہناز ءِ کشک ءَ رادگ بوت۔ وھدے مزار چوگان ءِ تہ ءَ بُڈ شُتگ اَت۔ کہ اے وھدی نیکہ آ ورنا وانندہ گل ءِ بہرے اَت۔ ءُ نیکہ قوم پرستے۔ ءُ نیکہ کمیونسٹے۔ بلکنا آ چوگان ءِ چاپ ءِ تہ ءَ بُڈشتگ اَت۔ ءُ آئی چم ھموداں جنوک اتنت۔ کہ آ وتی چماں دور کنگ ءَ نہ اَت۔ ءُ ھوری گوں جنین آدمانی مُچی ءِ تہ ءَ نشتگ اَت۔
 وھدے مہناز وتی نزینک ءَ آچ ءِ روژنائی ءِ تہ ءَ ڈاکٹر دیدگ ءِ ساھگ ءَ دیست تو وت ءَ را چہ روژنائی ءَ پدی کُرت۔ کہ اد ءَ شپ ءِ سیاھیں گدان ءَ بگیر دگہ ھچ نہ اَت۔ شپ ھم بے ماہ اَت۔ پرچا کہ یک ءُ دو روچ ءِ تہ ءَ نوک ءَ درابوگی اَ۔ ڈاکٹر دیدگ مہناز ءِ دست ءَ گپت ءُ مہناز ھیج اِت۔ چشکہ دگہ کسے بہ بیت۔
 من ڈاکٹر دیدگ آں۔
 ءُ پدا ڈاکٹر گْوشان بوت۔
 تو مروچی چاپ ءِ تہ ءَ اوشتوک چنکس براہ دار درا بوت۔ ئے۔
 راستی تو من ءَ دوست کُرت۔ ئے۔ مہناز وت ءَ را اچ آئی نزینک کُرت۔ ءُ انگت ءَ نزینک کُرت۔ ءُ گْوشان بوت۔
 ڈاکٹر دیدگ ءَ اچ آئی بدن ءُ نوکیں پُچاں یک بویے اھت ءُ آئرا چہ سرین ءَ وتی بگل ءِ تہ ءَ گپت۔ زان آں مہناز اے مرادانی شپے۔ اے مرادانی شپ ءِ تہ ءَ چہ ھدا ءَ ھر دعایے لوٹ کن ئے۔ گُڑا آ پیلو بیت۔
 راستی اے شپ مرادانی شپ انت۔ کہ تو اچ من ءَ اِنکس نزینک بوتگ ئے۔ مہناز پھس پھس کنان گْوشت۔ ءُ ڈاکٹر دیدگ ءَ آئی پُھس پُھس ءِ توار دوست اھت چشکہ اگاں مہناز مُدام ھمے لسان ءِ تہ ءَ گوں آئی گپ بہ جتیں گُڑا چنکس شر اَت۔
 پدا ڈاکٹر دیدگ آئی دپ ءَ ترندیں دروتے گپت ءُ آئی نوکیں لیوس ءِ سر ءَ وتی دستاں مُشان بوت۔ تو آئرا وتی مہرانی سر ءَ سکھت ءُ یکین اھت۔ مہناز ءِ مہرانی ست ءَ باور اھت۔ ءُ وتی ذات ءِ سر ءَ باور اھت ءُ دراھیں ھدا ءِ ھدائی ءِ سر ءَ باور اھت۔ آنکہ آ وت کمیونسٹے اَت۔ کہ بلکنا ھدا ءِ سر ءَ آئی یکین پرشتگ اَت۔ بلے انشپی آئرا ھر چیز ءِ سر ءَ یکین اَت۔ پرچا کہ آ چہ مہناز ءَ اِنکس نزینک اوشتاتگ اَت۔ کہ آ آئی ھر دم ءُ ساہ ءَ گوں وتی ساہ ءُ نپس ءَ یکجاہ ءُ ھوار مارشت کنان اَت۔ ءُ مہناز چہ وت ءَ جتا ھیال نہ کُرت۔ ءُ پدا آ مہناز ءَ گْوشان بوت۔
 زان ئے۔ مہناز تئی براس مزار نوں منی سنگت ءُ ھمراہ انت۔ ھنچش چشکہ تو منی ھمراہ ءُ سنگت ئے۔
 ءُ مہناز ءَ یات اھت۔ تو پہ مزار ءَ چے کلوھے آورتگ اَت۔
 اے جست ءَ یل دئے۔ بس بزاں کہ نوں من اچ تو دور نہ اوں۔
 ءُ مہناز ھیال کنان بوت۔ کہ بلکنا یک روچی آئی براس مزار ءُ آئی مزنیں براس شیہک ءَ راضی بہ کنت۔ کہ آئی سہناں چہ رامین ءَ بگیرت ءُ آئی نکاھ ءَ گوں ڈاکٹر دیدگ ءَ بہ کنت۔ اگاں اے ڈول بوت۔ گُڑا اے چنکس مزنیں وش بہتی یے بیت۔
 پدا آ چہ سیاھیں شپ ءِ چشکھ ءُ مزنیں آچ ءِ رژنائی ءِ تہ ءَ اھت انت۔ ءُ ھما دمان ءَ مزار مردینانی چوگان ءِ چارگ ءَ شُتگ اَت۔ ءُ مہناز ءُ ڈاکٹر دیدگ یک مزنیں سنگی ءِ سر ءَ نندوک چہ مہلوک ءَ دور استالانی چیر ءَ وت ءَ را مہر کنان بوت انت۔ کہ مرادانی اے شپ ءِ تہ ءَ چہ ھر نیمگ ءَ اللہ ھو ءِ توار آیانی گوشانی تہ ءَ آیان اَت۔ ءُ پہ ڈاکٹر دیدگ ءَ اے زند ایوک ءَ یک مادہے نہ اَت۔ بلکنا ایشی ءِ تہ ءَ یک ارواھے ھم مان اَت۔
 دومی سُہب ءَ وھدے ڈاکٹر دیدگ پہ گوادر ءَ رادگ بوت۔ گُڑا مزار وتی لوگ ءَ نہ زانت کہ چے بہ کنت۔ بہارگہ ءِ سُہب ءُ بیگہ آنکہ گوں نوکیں رنگ ءُ تھاماں اھتگ اَت۔ بلے اے روچانی تہ ءَ وتی یک تکانسری ءُ بے جاراتی یے ھم مان اَت۔ کہ ایش لوزانی تہ ءَ بیان بوت نہ کُرت۔ بلے دل ءِ تہ ءَ مردم ءَ ھنچش تور اِت۔ چشکہ دور باز دور یک پکر ءُ ھیالے زیان بوتگ کہ مردم ءَ ایشرا درگیجگی اَت۔ ایشی گرد ءُ گباراں ساف کنگی اَت۔ ءُ ایشرا پہ شری چارگی اَت۔ کہ آخر اے زیان بوئوکیں پکر ءِ رگ ءُ روھتگ کُجا سک اتنت۔
 بنی آدم ءِ دل ءُ زرد ءِ تلوسگی کدی ھلاس نہ بوت انت۔ کدی آئرا آرام ءُ دلجمی بکار نہ اَت۔ کہ گام گام ءَ آئرا وتی زند ءِ سمبہینگ ءُ شون دَیگ ءِ ھاتر ءَ یک جہدے کنگی کپت۔ ءُ وھدیکہ آ چہ وتی ھمے جُہد ءَ دم بُرت گُڑا آئرا ھدا ءِ شوھاز بوت۔ ءُ آ مذہب ءُ وتی عقیدگی ءِ رسم ءُ دودانی تہ ءَ وتی زند ءَ یک شون ءُ شرتے دَیگ لوٹ اِت۔ چشکہ راستی آئی زندگانی ءَ یک معنا ءُ یک متلبے ھست۔ چشکہ کسے چہ بُرز ءَ آئرا چارگ ءَ اَت۔ چشکہ آ پہ وتی ھر عمل ءُ ھرکت ءَ جوابدہ اَت۔ بلے کئے زانت کہ بنی آدم ءِ دراھیں زند ءِ ردوم ءُ دیمروئی ءِ توم وت آئی ذات ءِ تہ ءَ کشگ بوتگ اَت۔ کہ آئرا ڈنی قوتانی جاہ ءَ چے وتی جند ءِ ذات ءِ تہ ءَ ھر گام ءُ ھر جاور ءِ تہ ءَ وتی زند ءَ جُہد ءَ پہ یک دلیلے بکار اَت۔ بلے چے زند ءَ بگیر چہ زند وتی دلیل ءَ دگہ چے دلیل بکار اَت۔ مزار پکر جنان بوت۔ ءُ وتی پِس ءِ زمانگ ءِ کوٹی ءُ بان ءُ امبارانی تہ ءَ گردان بوت۔ چشکہ آئرا یک چیزے بکار بہ بیت۔ چشکہ یک چیزے زیان بوتگ اَت۔ کہ نوں آ ھمے زیان بئوکیں چیزاں پچ گرگ لوٹ اِت۔ دست ءَ کنگ بلوٹ اِیت۔ کہ اگاں یک رندی آ ھمے چیزاں زیان کُرت۔ گُڑا بلکنا تاں عمرے پہ زند آ اے زیان بوئوکیں چیزاں شوھاز کُرت۔ مہ کنت۔ مزار پکر جنان بوت۔ ءُ وتی کسانی ءِ زمانگ ءِ یاتانی تہ ءَ روگ لوٹ اِت۔ کہ وھدے اے امبار۔ اے بان ءُ اے کوٹیانی تہ ءَ آ گوں وتی میتگ ءِ سنگانی لیب ءُ گوازی کُرت۔ ءُ آئرا ھچ پکرے ماں دل ءَ مان نہ اَت۔ ءُ زند یک تچکیں گل ءُ بالے اَت۔ یک شادمانی یے اَت۔ بلے مزار نوں ھیال کنان اَت۔ کہ بلکنا چش ھم نہ اَت۔ کہ آ مُدام وش اَت۔ چی ءَ کہ وتی کسانی ءِ زمانگ ءَ آئرا یک زہیرواری یے دمب ءَ اڑتگ اَت۔ کہ ناگت ءَ آ وتی ھمے زہیرواری ءِ سبب ءَ ھما وھداں ھم ھنچش مونجا ءُ پریشان بوت۔ چشکہ نوں آ وتی مزن عمری ءِ تہ ءَ یک ناگتیں ءُ ناگمانیں زہیرواری ءُ مونجائی ءَ گوں ڈیک وارت۔ چشکہ آئی کسانی ءَ آئی مزن عمری ءِ تہ ءَ یک ناگتیں ءُ ناگمانیں زہیرواری ءُ مونجائی ءَ گوں ڈیک وارت۔ چشکہ آئی کسانی ءُ آئی مزن عمری ءِ زمانگ ءِ زند ءِ تہ ءَ خاصیں پرکے نہ اَت۔ بلکنا زند ھر روچ ھر شپ ءُ ھر بیگہ ءَ ھماڈول ءَ آئی زانت ءُ ادراک ءِ تہ اھت چشکہ آئی کسانی ءُ گْونڈوی ءِ زمانگ ءِ زانت ءُ ادراک۔ ھما گرد ءُ گباریں یات چشکہ چرائی چیزے گار بہ بیت۔
 بلے وھد چوں تیزی ءُ ترندی ءُ اشتاپ کاری ءِ تہ ءَ گْوز اِیت۔ کہ مردم نہ زانت کہ آ چون کسان اَت۔ چون مزن بوت۔ چوں چہ وش ءُ گل ءَ بالاں جہل بہ نا اُمیتی۔ مونجائی ءِ لوئی کھڈانی تہ ءَ کپت۔ ءُ انگت ءَ مردم نہ زانت کہ ءُ چش بگْوش آ یعنے مزار نہ زانت کہ آئی زہیرواری ءُ تلوسگی ءُ ھُب ءُ واھگانی مزل کُجا اَت۔ پرچے اَت۔ پہ کئے اَت۔
 مروچی آئی پِس زندگ نہ اَت۔ مہناز ءُ رامین ءِ سیادی ءُ نزینکی ءُ مردی ءُ جنینی ھم یک بُن جلوکیں یا لمبانیں آچ ءِ سر ءَ ایر اَت۔ آئی دراھیں سنگت یعنے ورنا وانندہ گل ءِ مزنیں سنگت کئیز ءُ بندی گریانی تہ ءَ زندان اتنت۔ پارٹی ءِ مستریں سروک جہل اتنت۔ ءُ آ اد ءَ کیچ ءَ آزات اَت۔ بلے آ وت ءَ را اِنکس دور کیچ ءِ تہ ءَ ھم ھنچش ھیال کُرت۔ چشکہ آ شال۔ مستونگ ءُ کلات ءَ نندوک انت۔ کہ آئرا اے دراھیں چیز متاثر کنگ ءَ اتنت۔ ءُ آ وت ءَ را اچ ڈیھ ءِ سیاسی مذہبی دود ربیدگی ءُ علمی جاوراں بیگانگ نہ زانت چی ءَ کہ آ وتی ذات ءِ زہیرواری ءِ مارشتاں گوں ھوار وتی نسل ءِ وتی عمرے۔ وتی مردمانی گم ءُ وشیانی ھاتر ءَ ھم ذمہ وار اَت۔ کہ بگیر اچ ایشاں ھم آئی زند ءِ ھچ معنا ءُ متلبے درا نہ بوت۔
 ءُ گْوستگیں دو روچانی تہ ءَ گوں ڈاکٹر دیدگ ءَ باث ءُ تران کنان آئی زند ءِ تہ ءَ یک نوکیں بدل سدلے اھتگ اَت۔ ءُ آ ڈاکٹر دیدگ ءَ پدا قوم ءِ سروک واجہ کار میر بوھیر ءِ برائی پت ءُ باور کنگ ءِ سر ءَ کمکیں ھیران ھم بوتگ اَت۔ کہ اے مردم اچ آئی زند ءِ چشکہ باز مزنیں اُمیت داشتگ اَت۔ کہ مزار وت ءَ را نہ زان آں پرچے مزنیں کاراں لائک ءُ گشادی یے ھیال کُرت نہ کُرت۔ کہ ایش یک دگہ جست ءُ پدے اَت۔ کہ وتی دل ءِ تہ ءَ مزار وت ءَ را اِنکس مزنیں مردمے ھیال کنان نہ اَت۔ چشکہ آئرا دنیا پوہ بوگ ءَ اَت۔ یا چشکہ آ اِنکس کمتر ھم نہ اَت۔ چشکہ یک کمتری ءِ مارشتے آئی گوں چہ کسانی ءَ بندوک اَت۔ کہ آ چہ وت ءَ تُرس اِت۔ چے مہلوک ءَ تُرس اِت۔ چے وت ءَ ھرز کُرت۔ ءُ چہ مہلوک ءَ ھرز کُرت۔ ءُ چہ دنیا ءَ ھم ھرز کُرت۔ چشکہ آ وتی ماس ءِ لاپ ءِ تہ ءَ پدا روگ لوٹ اِت۔ کہ ماس ءِ لاپ پہ یک مردمے ءَ بہشتے اَت۔ ءُ ڈنی دنیا یک دوزھے۔
 زند ءِ دراھیں المیہ چشکہ گوں ماس ءِ لاپ ءَ بندوک اَت۔ گوں آئی ناپگ ءَ بندوک اَت۔ ءُ مزار وت ءَ را تنے وھدی گوں وتی ماس ءِ ناپگ ءَ بندوک ھیال کُرت۔ آنکہ شعوری دروشم ءِ تہ ءَ آ وت ءَ را آزات ھیال کُرت۔ بلے لاشعوری جاورانی تہ ءَ آ گوں وتی ماس ءِ ناپگ ءَ بندوک اَت۔ کہ آ چیزں لوٹ اِت۔ آیانی واب ءَ رس اِیت۔ ءُ پرایاں حُب ءُ ھدوناک ھم بوت۔ بلے وھدے آ چیزاں پچ گپت۔ گُڑا یک ھرز ءُ سرامے آئی دل ءَ مان اھت ءُ آ وت ءَ را دور داشت۔ چے ایش مرگ ءِ تُرس اَت۔ کہ آ مردم چہ وتی زیان بوگ ءِ تُرس ءَ کدی کدی شپانی شپ بے واب بوت۔ چشکہ اگاں مروچی نہ مرت گُڑا باندا الم مر اِیت۔ چشکہ اگاں اے ساھت ءَ آئی دم ءُ ساہ روان ءُ آیان انت۔ گُڑا بلکنا دومی وار ءَ آئی دم ءُ بُرز میات۔ ءُ آ بمر اِیت۔
 ءُ اگاں آ مُرت گُڑا چے بیت۔ آ چے چیزے مار اِت۔ کہ آئی روگ ءُ زیان بوگ آئرا تور اِت۔ زند۔ وشی۔ آئی نفسی واھگ۔ آئی سیاسی ھدوناکی۔ آئی ءِ نام۔ آئی کار ءُ کرد۔
 بلے آ چے ءِ بارو ءَ اِنکس تُرس اِت۔ وھدیکہ نہ آئی پِس دولت مندے اَت۔ ءُ نیکہ آئرا وت زر ءُ دولت ءِ ھُب ءُ شوکے اَت۔ بگیر اچ ایشی کہ آ زندگ بمان اِیت۔ بلے ھنچش زندگ بوگ ءِ متلب چے اَت۔ بگیر اچ ایشی کہ آ وتی کسانی ءِ یاتانی تہ ءَ وتی گس ءُ لوگ ءِ سروگ سروگ ءُ کند کنڈ ءَ بگْوش تیں ءُ وتی ھما کسانی ءِ یاتاں زندگ ءُ تاز بکُرتیں۔ کہ آ اد ءَ لئیب کُرت۔ اد ءَ وپت۔ اد ءَ عید اَت۔ اد ءَ شپ برات اَت۔ اد ءَ چوگان اَت۔ اد ءَ مچ اتنت۔ اے آمین ءِ موسم اَت۔ اے ڈول ءَ مُرگ چیچاڑ کُرت انت۔ ایش آیانی لوگ ءِ بُن ءَ دْرچک اَت۔ کہ اے دْرچکانی ساھگ ءَ آ نندوک بوت۔ اد ءَ بہارگہ اَت۔ اد ءَ گرماگ ءُ آمین اَت۔ اے چوگان ءِ شپ اَت۔ اے چہاردہی ماہ اَت۔ ایش زمستان اَت۔ ایش خزان اَت۔ ءُ میش چین اَت۔ اے عید ءِ شپ اَت۔ ایش ھیک جنگ دَیگ ءِ روچ اتنت۔ اے مہمان اتنت۔ ایش آیانی اولاک ءُ ساہ دارانی میگڑھ اَت۔ آیانی پسانی جاگہ اَت۔ اد ءَ آ اُشتر ءُ ھر ءُ گوکاں پہ آپے بُرت انت۔ اے مشک اتنت۔ ایش کلی اتنت۔ ایش کاپرانی ساھگ اتنت۔ ایش زہیرونک اتنت۔ ءُ ایش سیر ءُ آروس۔
 بلے اے دراہ گْوستگیں روچاں گوں بندوکیں ھیال اتنت۔ کہ ایشانی ھچ تعلقداری ءُ سیادی یے گوں مروچیگیں روچے نہ اَت۔ مزار ھیال کنان بوت۔ کہ نوں آئرا چرے گْوستگیں روچاں درآیگی اَت۔ ءُ زند ءَ گوں ھم دیم بوگی اَت۔ کہ اے زند ھچ پیمیں دلیلے نہ لوٹ اِت۔ بگیر اچ ایشی کہ مردم ایشی دیم ءَ چو مکیں ءُ شکیں تلار ءَ بوشتاتیں۔ پرچا کہ زند ءِ تُرس۔ زند ءِ مرگ اَت۔ مرگ بے ھرکتی ءِ نام اَت۔ پہ زندگ بوگ ءَ ھرکت بکار اَت۔ ءُ اے ھرکت ءَ یک مزنیں پکر ءُ فلسفہ یے بکار نہ اَت۔ بلکنا ایشی تچوکیں جو ءِ تہ ءَ مان کپگ زند اَت۔
 ھما روچی وتی گس ءِ کُنڈ ءَ گردان مزار وتی گْوستگیں روچاں یات کنان بوت۔ ءُ آئرا ھنچش تور اِت۔ کہ اگاں آ گرپتار بوت۔ گُڑا آئی دراھیں ماضی ءُ گْوستگیں روچانی یات آئی سر ءَ اُرش کنان آئرا زیان کن انت۔ کہ چہ وتی گرپتاری ءِ ھیال ءُ آ ھنچش تُرس اِت۔ چشکہ چہ مرگ ءَ تُرس اِت۔
 بلے آ وتی ماضی ءُ ماس ءِ ناپگ ءَ بندوک اَت۔ کہ پرائی باندات یک تُرسے ءَ چہ کم نہ اَت۔
 ءُ پدا آئرا یک نوکیں ھیالے اَت۔
 ءُ آ ھیال ایش اَت۔ کہ آ کیچ ءِ تہ ءَ پہ ون یونٹ ءِ پروشگ ءُ پہ جمہوریت ءِ حق ءَ ءُ پہ بندیانی آزاتی ءَ یک مُچی یے اڈ بہ دنت۔ پرچا کہ چہ وتی زندان ءَ میر بوھیر ءِ کلوہ ءُ پیگام ھمیش اَت۔ ءُ آ میر بوھیر ءُ وتی مرشد ھیال کُرت۔ ءُ ڈاکٹر دیدگ ءِ ھیال آئرا گیشتر بُرز کُرتگ اَت۔
 دومی روچ ءَ آ کیچ ءِ لہتیں سنگتاں گوں ھوار یک مُچی یے اڈ دات ءُ آئی تہ ءَ کساس پنجا۔ شست ورنا بازار ءِ نیام ءَ مُچی کُرت انت۔ ءُ ون یونٹ پروشگ ءُ جمہوریت ءِ حق ءَ نعرہ جنان بوت انت۔ ءُ مزار کہ شال ءِ تہ ءَ احمدان ءُ کمالان ءِ کماشی ءِ سبب ءَ وتی کماش وت اَت۔ ءُ آ وت ءَ را یک سروکے ھیال کنان بوت۔ چشکہ نوں دراھیں قوم ءِ ذمہ واری آئی کوپگاں ایر اتنت۔ کہ آ نہ ایوک وت ءَ را یک قوم پرستے۔ بلکنا یک کمیونسٹے۔ یک لبرل ءُ یک جمہوریت پسند ءُ سوشلسٹے ھیال کنان بوت۔ ءُ نہ زانت کہ وتی دراھیں تُرس ءُ لرز ءُ ھرز ءُ سراماں ابید آئی اے مزنیں دعویٰے گوں آئی زند ءَ چنکس ھم سلہ ءُ ھم تپاک اتنت۔
 مچی ءَ پد ھما شپ ءَ پولیٹکل ایجنٹ میر شیہک ءَ لوٹ اِت۔ ءُ مروچیگیں جلوس ءُ مُچی ءِ سر ءَ باز ترند گْوشت۔ ءُ پدا وھدے میر شیہک پہ مزار ءِ پنت ءُ نسیھت ءَ لوگ ءَ اھت تو میر مزار ءَ ساری ءَ ھبر کپتگ اَت۔ کہ سرکار آئی بندی گری ءِ وارنٹاں در کُرتگ۔ ءُ آساری ءَ یک لوڈنگ ءُ ٹرکی ءِ تہ ءَ گوادر ءَ رادگ بوتگ اَت۔ پرچا کہ آ ڈاکٹر دیدگ ءِ لوگ ءَ بگیر پہ وتی چیردیگ ءَ ھچ جاھے نہ دیستگ اَت۔ کہ ایوک ءَ ڈاکٹر دیدگ آئرا وتی باھوتی ءِ تہ ءَ ایر کُرت۔ کُرت۔ ھما شپ ھوری آئی جنین ءُ گہار مہناز پرائی سک مونجا ءُ پریشان بوتگ اَت۔ ءُ شیہک آئی سر ءَ زہرگ ءَ اَت۔
کوچی کیمپ ءِ مزنیں پنڈال ءِ تہ ءَ لہتیں دگہ مردماں آرگ بوتگ اَت۔ کہ اچ آیاں یکے کماندان سرپراززہری اَت۔ کہ چہ بازیں سزاھانی سبب ءَ گنوک ءُ بے سار بوتگ اَت۔ کہ نوں پہ دیم گپ جت۔ آئی مود مزن بوتگ اَت۔ ریش ئیِ دراج بوتگ اَت۔ کہ آئی ریش یک تار ءَ پہ دست سندگ بوتگ اَت۔ ءُ آئی پیشانی ءَ دراجیں ٹپ چپیں چم ءِ بُرز ءَ چہ دور ءَ درا بوت۔ ءُ آئی بروت دپ ءَ کپتگ اَت۔ کہ وھدے آ نان وارت گُڑا آپ ءُ اتک آئی ریش ءِ تاراں گوں اڑینت انت۔ ءُ آ وتی پاھاز ءَ چشکہ دل ءَ بُرتگ اَت۔
 باز رنداں آ وتی سر ءَ گوں دیوال ءَ جت ءُ چیگانٹ جت کہ آئی چیہال ءِ توار بہ ھپت آزمان ءَ سر بوت۔ آئرا روچانی روچ یک پادگ ءَ اوشتارینگ بوت۔ ءُ آئی بدن ءَ گوں سگریٹ ءِ بنڈاں داگ دَیگ بوتگ اَت۔ کہ اے داگ آئی بدن ءِ کنڈ کنڈ ءَ درا کنگ ءَ اتنت۔ گوں جام ءَ درنجگ ءُ سرشگون کنگ ءُ گوں بوٹاں جنگ بس سزا اتنت۔ کہ دراھاں رستگ اَت۔ کہ ھر شپ چہ کنڈ ءُ کونڈے ءَ کسی ءِ چیہالانی توار گوشانی تہ ءَ کپت۔
 بلے سرپراز کماندان لہتیں دگراں سزا ھمے دنیا ءِ دوزھہ ءِ تہ ءَ اِنکس رستگ اَت۔ کہ نوں بلکنا ھدا ھم آیانی دراھیں گناھاں پہل کُرتگ اَت۔
 بامن وت وتی سزاھانی شپ ءُ روچاں پہ ھیال ءُ پہ پریات گوازینتگ اَت۔ کہ آئرا یک پادگ ءِ سر ءَ تاں ساھتانی ساھت اوشتارینگ بوتگ اَت۔ آئی بدن ءَ ھم سگریٹ ءِ داگ انت۔ ءُ آ باز رنداں آئرا شگون کنگ بوتگ اَت۔ یا کہ گوں دروازگ ءِ سیخاں بندگ بوتگ اَت۔ ءُ مچ۔ لگت ءُ چامپٹ ءُ گرّ کنگ بوتگ اَت۔ ءُ چو بالشت ءَ جہل زمین ءَ دور دَیگ پہ ھر کس ءَ ھست اَت۔ کہ بامن نہ زانت کہ آ وت چے پیم ءَ اچ اے سزاھاں گنوک نہ بوتگ اَت۔ چشکہ سرپراز گنوک بوتگ اَت۔
 بلے بامن ءَ پاد نوں یلہ داتگ اَت۔ آ گشت نہ کُرت۔ ءُ روچ ءِ دیم ءَ آئی ھوش چپ اَت۔ کہ آ سنگان۔ مشان تسبیھگ ءِ مورگ جوڑ کُرت انت۔ کہ اے سنگاں آ چہ ڈن ءَ ھما وھداں مچ کُرت انت۔ کہ وھدے آیانی پہ مشقتی کاراں ڈن ءَ برگ بوت۔ چشکہ نالی ءِ پوت گلاں ساف کنگ۔ ڈگار ءِ عتگ یا کہ دْرچکانی گڈگ ءُ دارانی مچ کنگ ءِ کار آیانی سزا ءِ بہر اتنت۔ کہ آ ھمے موکہ ءَ سنگ مچ کُرت انت۔ ءُ پدا یکجاہ نشت انت۔ ءُ اے سنگاں گوں ڈگار ءُ ایدگہ سنگاں مشان ساف کُرت۔ ءُ مورگ جوڑ کُرت۔ تانکہ آیانی روچ بیگہ بہ بیت۔
 بلے شپ ءَ یکے بامن ءَ چہ وتی المائیوکیں پادانی درد ءَ واب نہ یات۔ ءُ دومی کماندان سرپراز ءِ اولایگ ءُ پریاتاں واب نہ یات۔ کہ آ دراھیں شپ پنڈال ءِ تہ ءَ پریٹ کنان بوت۔ چہ یک سر ءَ داں دومی سر ءَ۔
 ءُ ایدگہ سنگت ھم بے واب بوت انت۔ کہ دراہ چہ وتی آریپیں سزاھانی سبب ءَ نالان۔ اے پالو ءَ آ پالو ءَ وتی دوزھہ ئیں شپاں تہر کنگ ءِ کوشست کُرت انت۔ کہ ناگت ءَ کماندان سرپراز خان ءِ اولایگ ءُ ھسکگ ءِ توار بوت۔ چشکہ اے دوزھہ ءِ تپد چہ کماندان سرپراز خان زہری ءِ اولایگاں گیشتر بوت۔
 بہاول خان چہ سزاھاں چو پلال ءَ ھشک بوتگ اَت۔ مستی خان ءِ لُنٹ مُدام ھشک اتنت۔ ءُ آ ھر چیز ءَ بہ وتی بدن ءَ سگ اِت۔ ءُ اف ھم نہ کُرت۔
 میرغلام رسول ءُ میر ولی محمد نوں لٹانی اوست ءَ اتنت۔ ءُ پنڈال ءِ یکین کپی ءِ تہ ءَ پہ آپ دستی ءَ لٹ ءُ بند کنان شُت انت۔ ءُ چہ پنڈال ءِ چرخی ءُ کپی ءَ یک تپدیں بویے شپ ءَ بندیاں پہ واب ءَ نیشت۔
 سبزل خان ءُ بٹے خان چہ وتی بدن ءِ جہلگ ءِ ریشاں نشت نہ کُرت انت۔ ءُ دراھیں شپ نندوک جپ جپان وتی سر ءَ چیزاں گْوازینت ءُ سگ اِت۔ کہ آیانی دراھینانی سگ چہ کوہ ءِ تلاراں ھم گیشتر سک اَت۔ کہ آیاں سزا دیوکیں مردم ھم بلکنا مجبور بوتگ اَت۔ کہ آیاں سزا ءَ پد نوں پنڈال ءِ تہ ءَ یلہ داتگ اَت۔ کہ اد ءَ نوں آ وتی ریش ءِ ٹپانی تہ ءَ وتی بندی گری ءِ روچاں گْوازینگ ءَ اتنت۔ ءُ میر جمال خان ءِ ناخنانی ھڈاں در کنگ بوتگ اَت۔ بلے آ اف ھم نہ کُرتگ اَت۔ ءُ ھنچش نندوک آ وتی سنگتاں چاران اَت۔ چشکہ آئرا رستگیں سزا چہ آئی سنگتانی سزاھاں کم اتنت۔ چی ءَ کہ آئی سنگتاں بلکنا اچ ایشی گیشتر سزا رستگ اَت۔ ءُ گوں وتی سنگتاں وتی وت مہ وتی۔ ءِ مارشت آئرا زند ءِ ڈکھ ءُ دردں سگگ ءُ برداشت کنگ ءِ یک نوکیں واھگ ءُ اُمیتے آئی دل ءَ پیدا کُرت انت۔ ءُ اے دنیا ءِ تہ ءَ بلکنا وتی وت مہ وتی ءِ مارشت اے جہان ءِ تہ ءَ ایوک ءَ ھمے مارشت کہ ماں گوں ایدگہ دنیا ءَ چہ وتی مارگ ءُ مارشتاں بندوک اِت۔ ایں۔ یک مزنیں دلبڈی ءُ ھوسلگے اَت۔ کہ بنی آدم ھمے ھوسلگ ءِ دیم ءَ ایدگہ دنیا گوں وتی دراھیں دولت۔ زر۔ جائیداد۔ ءُ نام ءُ توار ءَ ابید ھچ چیزے نہ اَت۔ ایشرا ھچ معنایے نہ اَت۔ کہ اگاں ایشی تہ ءَ اے مارشت مان نہ اَت۔
 وتی دوزھہ ءِ آچ ءِ تہ ءَ بامن وتی انسان ءُ انسان گری ءَ چشکہ چہ بُن ءَ زانتگ اَت۔ کہ اے دنیا ءِ تہ ءَ بنی آدم ءُ انسان بوگ ءِ معنا چے اَت۔ ءُ آ کہ نوں لٹ ءُ چوپانی چیر ءَ اتنت۔ گُڑا آیان۔ ایوک ءَ آیاں ھبر اَت۔ کہ انسان ھما دمان ءَ پرش اِیت۔ وھدے آئی دل ءِ تہ ءَ زندگیں انسان پْرش اِیت۔ ءُ اے دنیا ءِ تہ ءَ ڈنی زلم ءُ زوراکی پمیشا اتنت۔ کہ باز مردم اچ وتی انسان گری ءَ جہل کپت انت۔ ءُ ایدگراں چہ وت ءَ کمتر انسان ھیال کُرت انت۔ ءُ نوں اگاں آ اے زلم ءُ زوراکیانی چیر ءَ وتی ھوش ءُ سار ءَ چہ زبہر بوتگ اَت۔ گُڑا آ پہ وتی ذات ءِ تنکیں گرذانی ھاتر ءَ اد ءَ اے سیاھیں زندان ءِ تہ ءَ نہ اھتگ اَت۔ بلکنا پہ یک مزنیں آدرش ءُ پہ یک مزنیں لیکہ یے ءَ اھتگ اَت۔ کہ اے آدرش ھمیش اَت۔ کہ انسان۔ انسان ءِ سر ءَ زلم مہ کنت۔ انسان۔ انسان ءِ استھسال ءَ مہ کنت۔ انسان۔ انسان ءِ حق ءَ مہ وارت۔ کہ ما دراہ انسان یک پیم ءَ ایں۔ پرچا کہ مئے پیدائشت ءُ مئے مرگ یک پیم ءَ اَت۔
 بامن اچ اے سزاھاں پد چشکہ وتی انسان گری ءَ چہ نوک سر ءَ زانتگ اَت۔ کہ ایشی تہ ءَ آئرا چے کسے را گلہ نہ اَت۔ ءُ آ چہ کسے بیر گرگ نہ لوٹ اِت۔ ءُ کسے بد نہ گْوشت۔ ایوک ءَ ھما مردماں کہ آ مئے انسانیت ءُ انسان گری ءَ اچ ما پُل اِتاں چہ جائیکہ مذہب ءِ نام ءِ سر ءَ۔ وتی طاقت ءُ کساس ءُ گیشتری ءِ سر ءَ۔ یا کہ وتی زر ءُ دولت ءِ سر ءَ مئے سر ءَ زلم کُرت۔ گُڑا اے مردماں چشکہ یک روچی جواب دیگی اَت۔ آخر اے زلمانی ھساب کُجا اَت۔
 ءُ اے زلمانی جواب گیشتر انسان بوگ ءِ سر ءَ اَت۔ گیشتر نیکی ءِ سر ءَ اَت۔ ءُ گیشتر عدم تشدد ءِ سر ءَ اَت۔ سگ ءُ برداشت ءُ مہرانی سر ءَ اَت۔
 چشکہ بامن زندان ءِ تہ ءَ پیسلہ کُرتگ اَت۔ کہ اے دنیا ءِ تہ ءَ ایوک ءَ عدم تشدد ءِ بنیاتی ئیں راھبندانی سر ءَ روگ ءَ پد کسے وتی نام ڈیھ وتی شناست۔ ءُ وتی شان ءُ شرپ ءَ برجاہ داشت ءُ یک نوکیں قدرے پیدا کُرت۔ آنکہ آئی دل ءِ تہ ءَ وتی سر ءَ زلم کنوکیں مردمانی سر ءَ یک کستے کدی کدی پاد کاھت کہ ایش یک ناکٹوکیں کست ءُ کینگے اَت۔ بلے پدا آ ھیال کنان بوت۔ کہ اگاں آ وتی گوماں زلم کنوکیں مردمانی پیم ءَ زلم بکُرتیں۔ گُڑا آیانی تہ ءَ ءُ ایشانی تہ ءَ چے پرکے بوت۔ بامن وتی تہ ءَ وتی سر ءَ زلم کنوکیں مردمانی نیام ءَ یک پرکے زانگ لوٹ اِت۔ پرچا کہ اے پرک ءَ بگیر آ اگاں ھمے زالمانی ڈول ءَ زلم کنگ ءَ یک فلسفہ ھیاتے بزانتیں گُڑا آ ھم چو وتی ما زلم کنوکیں مردماں یک ھون وریں انسانے بوت۔
 بندی ءُ زندان۔ بامن ءِ دراھیں فلسفہ ءَ بدل کُرتگ اَت۔ ءُ آ شپ ءُ روچ نوں پکر جنان اَت۔ کہ مہاتما گاندھی۔ لیو ٹالسٹائی۔ ءُ مارٹن لوتھر کنگ جونئیر ءَ وانان وتی پادانی درد ءَ چہ دل ءَ برگ لوٹ اِت۔ آ وتی دراھیں زند ءِ فلسفہ ءَ عدم تشدد ءِ سر ءَ ایرکنگ لوٹ اِت۔ پرچا کہ ھمے ڈول ءَ آ اے دنیا ءِ تہ ءَ زندگ بوت کُرت۔ کہ پرائی ذاتی سورت ءَ زندگ بوگ ءِ ایدگہ دراھیں راہ۔ ھشک۔ پوک ءُ بے لیکہ اتنت۔
 بلے آ وتی گپّاں گوں وتی ایدگہ سنگتاں نہ کُرتگ اَت۔ کہ آ ھم چو آئی ءَ اے دنیا ءِ سیاہ تہاریں زلماں دیستگ اَت۔ ءُ زانتگ اَت۔ بلے بلکنا آئی سنگتانی ردعمل دگہ پیم ءَ اَت۔ بلے بامن وتی رد عمل ءَ دگہ پیم ءَ زانگ لوٹ اِت۔ بامن زند ءِ فلسفہ ءَ چہ بنیات ءَ زانگ لوٹ اِت۔ آ زند ءِ جہلانکیانی تہ ءَ روگ لوٹ اِت۔ ءُ آ ھر چیزے کہ ونتگ اَت۔ یا کہ زانتگ اَت۔ ءُ پوہ بوتگ اَت۔ گُڑا آ ھمے پیم ءَ وتی زند ءَ جوڑ کنگ لوٹ اِت۔ کہ وتی سنگتاں چہ آ اے دروشم ءُ اے رنگ ءِ تہ ءَ جتا اَت۔ کہ بامن ءِ وتی لہتیں پیدائشتی ھیال اتنت۔ کہ بلکنا چہ ایدگراں جتا اتنت۔ ءُ عدم تشدد ءِ فلسفہ ءِ تہ ءَ آ زند ءِ یک نوکیں اُمیتے گندگ ءَ اَت۔
 آنکہ آئی سنگت۔ اگاں آ کدی کدی گوں وت سنگتاں عدم تشد ءِ فلسفہ ءِ سر ءَ ذکر بکُرتیں گُڑا آئرا دلیل بداتیں یک نیمگ ءَ آیاں قرآن ءِ نام ءِ سر ءَ چہ کوہ ءَ جہل کنگ بوتگ اَت۔ ءُ پدا چشیں دلپدردیں سزاھانی چیر ءَ کُرتگ اَت۔ آیانی گس ءُ لوگاں بن دَیگ بوتگ اَت۔ ءُ آیانی لاشاں میدان ءَ دور دَیگ بوتگ اَت۔ کہ ایش آیانی راجی زند ءِ واھگ ءُ لوٹاں ھم جتائیں فلسفہ یے اَت۔ کہ عدم تشدد ءِ گپّاں بکُرتیں۔ ایش یک کمزوری ءُ نزوری یے اَت۔ کہ یک سستی ءُ میارے اَت۔ کہ کسے وتی بدل ءَ مہ گپتیں۔
 بلے بامن چہ وتی راج ءَ جتا پکر جنگ لوٹ اِت۔ پرچا کہ آ زند ءَ چہ جہلانکیاں دیستگ ءُ چار اِتگ اَت۔ ءُ آ ھمے آسر ءَ رستگ اَت۔ کہ پرائی زند اگاں ھست اَت۔ گُڑا ایش عدم تشدد ءِ یک جہدے اَت۔ بنی آدم ھر چنت کہ بدی ءِ جواب ءَ گوں بدی ءَ ءُ تشدد ءِ جواب ءَ گوں تشدد ءَ دات گُڑا آ چہ وتی زند ءِ اسلی ئیں راہ ءُ کشک ءَ دور بوت۔
 وت بامن ءِ زند ءِ تہ ءَ چنکس کست ءُ کینگ ءُ بدی اتنت۔ کہ آ ایشاں وھدے چار اِت۔ گُڑا آئرا وتی جند ءِ زند پوک زانگ بوت۔ چشکہ آ زندگ نہ بوتگ اَت۔ چشکہ آ زند ءَ پہ شری نہ چار اِتگ اَت۔ ءُ نہ چکاس اِتگ اَت۔ کہ ھر زند وتی جاہ ءَ یک بے مثلیں زندے اَت۔ ءُ یک نوکیں زندے اَت۔ ءُ یک تخلیقی زندے اَت۔ بلے چاگرد ءِ جہلانکی ءِ تہ ءَ ھر زند چہ وتی اسلی ئیں کشک ءُ راہ دور بوت۔ ءُ وتی زند ءَ آ اگاں پُھرانی تہ ءَ زیان کُرتگ اَت۔ گُڑا نوں آ ایشرا ھاکانی تہ ءَ شوھاز کنگ لوٹ اِت۔ یک زندے اگاں ھاکانی تہ ءَ زیان بوتگ اَت۔ گُڑاپُھرانی تہ ءَ ایشرا چون شوھاز کنگ بوت۔
 ھر زند بے مثلیں زندے ھست اَت۔ گُڑا آئی وتی زندے اَت۔ ءُ آئی زند گُڑا بے مثل اَت۔ بلے اے زند ءَ تنے وھدی چے پیم ءَ گْوازینتگ اَت۔ ءُ پرچے گْوازینتگ اَت۔ ءُ پہ کئے ءَ گْوازینتگ اَت۔ ایشرا بامن وتی رگ ءُ روھتگانی تہ ءَ پہ شری ءَ زانت ءُ پوہ بوت۔ جاورانی جبرآئرا سردار نوروز خان ءِ ناگتیں زرمبشت ءِ تہ ءَ آورتگ اَت۔ کہ ادا زند ءِ بے یکینی ءُ بے سکھتی ءَ چہ نزینک دیستگ اَت۔ چی ءَ کہ یک قومی ءُ قبیلہ داری طاقتے ھر چنت کہ طاقتور بوتیں۔ آ گوں ریاست ءِ آریپیں طاقت ءَ مقابلہ کُرت نہ کُرت۔ کہ ایش وت یک بے سکھتی ءُ بے یکینی یے اَت۔ کہ آیانی جُہد کدی گوں سوب مندی ءَ دچار کپ اِیت۔
 بلے دومی نیمگ ءَ بنی آدم ءِ دل ءِ تہ ءَ وتی دراھیں بے سکھتی ءُ بے یکینی ءَ ابید یک دگہ طاقت ءُ یک دگہ زورے مان اَت۔ کہ ایشی تہ ءَ بنی آدم وتی سگ ءُ سینگ ءُ وتی زانت ءُ آگہی ءُ وتی المیں لہڑگ ءُ جزبگانی بنیات ءَ زندگ بوت۔ ءُ وتی زند ءَ بدل کُرت۔ بلے اے جہلانکیں لہڑگانی زانگ ءُ ایشانی تہ ءَ زندگ بوگ ءَ پہ یک زانتے بکار اَت۔ کہ آخر بنی آدم ءِ المیں واھگ چے اتنت۔ چے آ پہ زر ءُ دولت ءَ اے دنیا ءِ تہ ءَ زندگ اَت۔ چے آ پہ نام ءُ نسب ءَ زندگ اَت۔ چے آ پہ طاقت ءِ حاصل کنگ ءَ زندگ اَت۔ یا کہ وتی نفسی واھگانی ھاتر ءَ زندگ اَت۔
 ءُ بامن کوہ ءِ تہ ءَ سرمچاری زندے گْوازینتگ اَت۔ ءُ نوں آ زندان ءِ بندی گری ءِ سرگْوستاں چہ گْوزان اَت۔ کہ زندگانی ھر نیمگ ءَ بے یکینی ءُ بے سکھتی ءِ گواتانی تہ ءَ یک سریلہ ءُ جتائیں بہارگئی پُھلے اَت۔ کہ جک ءُ کنٹگانی تہ ءَ اَڑاِتگ اَت۔ کہ اے پُھل ءَ یک باگے ءِ تہ ءَ بوگی اَت۔ کہ اد ءَ جک ءُ کنٹگ مہ بوتین انت۔ بلے زند چہ جک ءُ کنٹگاں پُھر اَت۔ ءُ بامن ءِ ھیال ءَ ھمے جک ءُ کنٹگانی تہ ءَ زندگوازینگی اَت۔ ءُ زند ءَ سامبگی ءُ مزن کنگی اَت۔ ءُ آئی سرگْوست آئرا ھیل داتگ اَت۔ کہ اگاں آئرا زندے گْوازینگی اَت۔ گُڑا پہ یک مستر ءُ مزنیں لیکہے ءَ اے زند ءَ تہر کنگی اَت۔ کہ زند ءِ کساں کسانیں چیزانی ھاتر ءَ زندگ بوگ آئرا دوست نہ بوت۔ آئرا پہ زند ءِ مزن ءُ مستریں آئیڈیلاں زندگ بوگی اَت۔ ءُ عدم تشدد ءِ راہ ءُ کشک ءَ برگ چشکہ پرائی یک مزنیں اُمیت ءُ واھگے اَت۔ آنکہ آئی راج ءِ یک یک ھِشت تشدد۔ سک گیری۔ ءُ یک ھشکیں راھبندے ءَ ایر اَت۔ کہ آ اے ھشکیں راھبنداں پروشگ لوٹ اِت۔ ءُ وتی زند ءِ دراھیں بنجاہ ءَ پہ عدم تشدد ءِ فلسفہ ءَ دَیگ لوٹ اِت۔ بل کہ دومی تشدد ءِ کشک ءَ بران مزنیں سروک بباں۔ بل کہ آ دنیا ءِ تہ ءَ نام ءِ واجہ بباں۔ ءُ بل کہ دنیا آیاں دنیا ءِ نجات دہندگ بزانت۔ بلے آ یک گمنام ءُ بے گواھیں زندے لوٹ اِت۔ کہ آئی تہ ءَ ھچ پیمیں تشددے ھور مہ بوتیں۔
 پنڈال ءِ تہ ءَ سرمچارانی سزا ءُ ٹپ کہ وت بہ بامن ءِ سر ءَ ھم گْوستگ اَت۔ بامن ءَ اے سکھت ءَ گیشتر سوگہ کُرتگ اَت۔ کہ اے دراہ بنی آدم ءِ وتی جوڑ کُرتگیں سزا ءُ جزا انت۔ کہ چہ بنی آدم ءِ جنگل ءُ سھرا ءُ پہوال ءِ زند ءَ بگر تاں مروچیگیں ریاست ءُ حکومت ءَ بنی آدم مُدام وتی زند ءَ پہ تشدد گْوازینتگ اَت۔ بلے آ بنی آدم ءِ درد ءُ ڈکھاں کم نہ کُرتگ اَت۔ نیکہ ایشی تہ ءَ کمی یے گندگ بوگ ءَ اَت۔ بلکنا تشدد گیشتر جاہ مہ نند بوان اَت۔ کہ لکھ ءُ ھزاریں مردمانی سر ءَ پمیشا مب گوارگ بوت۔ ءُ آیانی بدن ءَ پمیشا داگ دَیگ بوت۔ کہ آ زندگ بوگ لوٹ اتنت۔ ءُ دومی نیمگ ءَ آیانی زندگانی ءِ حق ءَ پہ یک ھیال۔ پہ یک فلسفہ ءُ پہ یک نظریہ ءُ پہ یک فلسفہ ءِ ھاتر ءَ پُلگ ءُ پچ گرگ بوت۔ چشکہ زندگانی چہ دراھیں پکر ءُ فلسفہ ءُ نظریاتاں گیشترکمتریں چیزے اَت۔ کہ اسل چیز نظریہ ءُ فلسفہ اَت۔
 بامن اے پرک ءَ وتی زند ءِ جہلانکین دردانی تہ ءَ زانتگ اَت۔ وھدے آ وتی بدن ءِ داگاں چار اِت۔ ءُ وتی سنگتانی افاراں اِشکُت تو آئرا چہ انسان ءِ انسان گری ءَ ھم بد اھت کہ بنی آدم وتی دراھیں گراں مہذبی ءَ ابید تنے وھدی وھشی۔ بہوش ءُ جاھل اَت۔ کہ دومی ءِ سر ءَ زیان کنگ ءِ ھاتر ءَ تشدد ءِ راہ ءِ سر ءَ شُت۔
 ءُ نوں ءُ ساری ءَ کہ آ وھدے کوہ ءِ تہ ءَ اَت۔ اد ءَ ھم آئرا چہ جنگ ءَ۔ چہ تشدد ءَ یک کست ءُ یک کینگے بوتگ اَت۔ پرچا کہ زندگ بوگ ءِ ھاتر ءَ۔ وتی شناست ءُ وتی زانت ءِ ھاتر ءَ انسان ءَ یک مزنیں سلاھے گون اَت۔ کہ ایشرا کس تنے وھدی کار نہ کُرتگ اَت۔ ءُ۔ آئی اے سلاہ آئی عدم تشدد اَت۔ کہ چہ مہاتما بدھا ءَ بگر تانکہ حضرت عیسیٰ ءُ مہاتما گاندھی ءَ دراہ عدم تشدد ءِ راہ ءَ بنی آدم ءِ نجات ءِ راہ ھیال کُرتگ اَت۔
 گُڑا چے آ ایشرا کُرت نہ کُرت۔
 بامن ءَ پہک یکین اَت۔ کہ ایش بوت۔ کُرت۔ بلے آ چپ اَت۔ وتی المائیوکیں پاداں چار اِت۔ ءُ وتی سنگتانی ٹپ ءُ ریشاں دیست ءُ پدا آ ھیال کُرت۔ کہ چے زندگ بوگ ھمنکس ارزان ءُ آسان اَت۔ کہ چشکہ مردم ھیال کُرت انت۔ بلکنا زند گْوازینگ ءُ زندگ بوگ چہ کُلاں مشکل ءُ گرانیں چیزے اَت۔ کہ اگاں کسے کہ مہ زانتیں کہ پرائی زند ءِ متلب چے اَت۔ ءُ بامن وتی جند ءِ کمپٹری ءُ کیمیا چار اِت۔ تو آئرا باور بوت۔ کہ آئی بازیں پکر ءُ فلسفہ چشکہ چہ کسانی ءَ چہ دومیاں جتا اتنت۔ کہ آ مُدام زند ءَ یک دگہ پکر ءُ یک دگہ نظریہ ءِ تہ ءَ پکر جتگ اَت۔ چار اِتگ اَت۔ ءُ چکاس اِتگ اَت۔ ءُ ایش الم نہ اَت۔ کہ اگاں ایدگرزند ءَ اے پیم ءَ چاران اتنت۔ گُڑا آ ھم ھما پیم ءَ زندگ ءَ بچار اِتیں۔ پرچے۔ چے ھدا ھر مردم ءَ بے مثل ءُ جتا پیدا نہ کُرتگ اَت۔
 چہ لہتیں روچاں بامن وتی پکر ءُ فلسفہ ءِ تہ ءَ سرگردان اَت۔ کہ یک سُہبے آیاں ریل ءِ تہ ءَ سوار کنگ بوت۔ ءُ سکھر جیل ءِ تہ ءَ آرگ بوت۔
 سکھر جیل ءِ تہ ءَ آرگ ءِ پائدگ ایش بوت۔ کہ اد ءَ آیاں گوں میر بوھیر۔ بیرم۔ سردارھاتم۔ سردار زامران۔ ءُ سردار بیورغ ءُ سردار نوروز خان ءَ یکجاہ کنگ بوت۔ کہ اد ءَ آیانی گداری ءُ بگاوت ءِ دعویٰ ھلان اَت۔ ءُ سرکار وتی حق ءَ بازیں گواھی ءُ شایدی نزّ آرتگ اَت۔ کہ نوں ھر روچ عدالت ءِ تہ ءَ آیاں پہ پیشی ءَ برگ بوت۔ ءُ ڈنڈابیڑی ءُ ہتھکڑی جنوک۔
 اد ءَ تاں پیشم ءِ نماز ءَ دراہ بگیر ڈنڈابیڑی ءُ ہتھکڑیاں عدالت ءِ تہ ءَ نندوک بوت انت۔ پرچا کہ عدالت ءِ تہ ءَ ڈنڈابیڑی ءُ ہتھکڑی ءِ جنگ ءِ اجازہ نہ اَت۔
 بلے چہ عدالت ءَ درآیگ ءَ گوں یک وارے پدا دراھاں ڈنڈابیڑی جنگ بوت۔ بگیر چہ پیریں سردار نوروز ءَ۔ کہ چہ آئی پیری ءِ سبب ءَ پولیس آئرا آزات اِشتگ اَت۔ کہ گوں وتی اسپیتیں بروتاں ءُ وتی اسپتیں پاگ ءُ لاگریں بدن ءَ آ وتی چڑی ءَ ٹکینان پہ پولیس ءِ اوشتوکیں وین ءَ رادگ بوت۔ ءُ ایدگرآئی پُشت ءَ روان بوت انت۔ پرچا کہ زرمبشت ءِ سروک ءُ پاگواجہ سردار نوروز اَت۔
 اد ءَ آ یک ھویلی ءِ کسان کسانیں بونگانی تہ ءَ بندی اتنت۔ کہ کدی کدی آیاں یلہ دَیگ بوت۔ ءُ گرماگ ءِ شام ءُ دیگر ءَ ھویلی ءِ نیام ءَ کسانیں چمنی ءِ تہ ءَ میر بوھیر ءُ بیرم۔ سردار ھاتم۔ سردار زامران۔ ءُ سردار بیورغ ایدیم آ دیم نندوک بوت انت۔
 ھر شپ ءَ بامن بامن کماندان سرپراز ءَ یات کُرت۔ کہ آ گنوک بوتگ اَت۔ ءُ گوں سدانی کساس ایدگہ بندیاں یکجاہ کوچی کیمپ ءِ تہ ءَ وتی باندات ءِ راہ چار اتنت۔ کہ آیانی باندات گوں سکھر جیل ءِ بندیاں بندوک اَت۔ کہ عدالت ایشانی بارو ءَ چے پیسلہ یے کہ دات۔ گُڑا اے پیسلہ ایدگہ سدانی بندیانی سر ءَ ھم بوت۔ چی ءَ کہ دراھانی سر ءَ بگاوت ءُ گدّاری ءِ دعویٰے چلان اَت۔
 چہ مستریں عدالت ءِ ھکم ءِ سبب ءَ کئیزیانی سر ءَ سکیانی تہ ءَ کمی اھتگ اَت۔ کہ نوں آیانی سُہب ءَ ھالتاک رست۔ ناجوڑ۔ ٹپی ءُ ریشاں ھستپال ءَ برگ ءُ آرگ بوت۔ غسل خان آنکہ پربونگ ءِ تہ ءَ یکے اَت۔ بلے آپ۔ سابون۔ ءُ فلشے بندوبست اَت۔ ءُ کئیزیاں سُہب ءُ شام پہ لہتیں ساھتاں آزات کنگ بوت۔ ءُ باز رنداں شریں پولیس افسرانی سبب ءَ شپ ءَ دیر ءَ کئیزیاں ھساب کنگ ءَ پد تہ ءَ بند کنگ بوت۔ کہ دراھیں روچ آ گوں یک دومی ءَ نند ءُ نیاد کُرت انت۔ ءُ وتی لوگاں نمدی راہ داتنت۔ ءُ گوں وتی سیاد ءُ عازیز ءُ وارثاں ھم دیوان کُرت انت۔ کہ پہ ملاقات ءَ آیاں دو۔ دو ءُ سے سے ٹولیاں ملاقاتی کمرہ ءِ تہ ءَ برگ بوت۔ کہ اد ءَ سپرنٹنڈنٹ کدی ساڑی بوت۔ ءُ کدی کدی وت ءَ را دور دات تانکہ آزاتی ءِ تہ ءَ گوں یک دومی ءَ گپ ءُ ھبر دات بہ کُرتیں۔
 میر بوھیر ءُ بیرم گوں وتی ایدگہ سے ئیں مزنیں سرداراں ھوار گوں جیل ءِ افسراں پہ کئیزیانی حقاں جنگ ءُ جیڑہ کُرت انت۔ چی ءَ کہ آیاں وتی آسودگی ءُ آرام ءَ چہ وتی سنگتانی آسودگی ءُ آرام ءِ ھیال گیشتر اَت۔
 بامن ءِ ھاتر ءَ باز ماہ ءُ سالانی بندی گری ءَ پد انونیں روچ چشکہ جیل ءِ تہ ءَ آیانی آزاتی ءِ روچ اتنت۔ کہ آ وتی بونگ ءِ تہ ءَ دنیاجہان ءِ کتاباں ونت۔ مذہب۔ سیاست۔ فلسفہ۔ شائری ءُ لبزانک ءِ سرھالانی سر ءَ آ کتاب ونت بلے آئی گیشتر ھُب ءُ وانگ گوں وتی جند ءِ دلپسندیں سرھالاں اَت۔ یعنے بنی آدم ءِ اے دنیا ءِ تہ ءَ زندگ بوگ ءِ معنا چے اَت۔ ھدا کُجا اَت۔ زلم ءُ زوراکی چی یے اَت۔ ءُ بنی آدم گوں وتی جند ءِ نسل ءَ زلم ءُ زوراکی ءِ تہ ءَ پرچے وش بوت۔ ریاست ءِ سکیں جبر ءَ آ وتی بدن ءِ داگانی تہ ءَ زانت۔ چی ءَ کہ آ اگاں زندگ بوتیں۔ ءُ چہ زندان ءِ سیاہ تہاریں روچاں آزاتی ءُ آجوئی ءِ روژنائیں روچانی تہ ءَ بیاتیں گُڑا آئی ھیال ایش اَت۔ کہ آ وتی زند ءَ چے پیم ءَ بگْوازینتیں۔
 ءُ عدم تشدد ءِ سر ءَ آئی سکھت ءُ یکین گیش بوان اَت۔ چی ءَ کہ آیانی زند چہ یک وجودی تجربگی ءَ گْوزگ ءَ اَت۔ کہ ایشی یک یک گام۔ یک یک ساھت۔ ءُ یک یک دم کشک ءِ تہ ءَ یک دردے مان اَت۔ ءُ اے درد ایوک ءَ آیانی بدن ءِ تہ ءَ نہ اَت۔ بلکنا آیانی سزادیوک ءِ بدن ءُ ارواھ ھم اچ اے درد ءَ ھالی ءُ ھورک نہ اَت۔
 زند ءِ وجودی تجربگ ایوک ءَ سرمایہ دارانہ راج ءِ بیگانگی ءِ سبب ءَ یک فلسفہ یے جوڑ نہ بوتگ اَت۔ بلکنا وجود ءِ تجربگ ءُ سرگْوست ھر ھما مردم ءَ مارشت بوت۔ چہ جائیکہ آ کوہ ءِ تہ ءَ پیدا بوتیں۔ یا کہ نیویارک۔ پیرس۔ ءُ لندن ءِ تہ ءَ یا کہ ماسکو ءِ تہ ءَ۔ ھر جاہ آئرا اے مارشت بوت۔ بنی آدم ءَ۔
 بلے بامن وتی سیاسی جونا ءُ جہاندگیں سنگتانی دیم ءَ وتی جند ءِ آئیوکیں پکر ءُ فلسفہ ءِ ذکر ءَ اِنکس نہ کُرت۔ کہ اِنکس آ چہ وتی سنگتاں اِشکنگ لوٹ اِت۔
 زندان ءِ سنگت ءُ بیل ءُ ھمرایانی تہ ءَ سردار نوروز خان گوں وتئی ورنائیں بچ ءُ سیاداں گیشتر وھد ایدگرانی ھبرانی گوشدارگ ءِ تہ ءَ گْوازینت۔ یا کہ وتی نماز ءَ ونت۔ ءُ آئی مردم ایوک ءَ زند ءِ المیں سگ ءُ سینگ ءِ سر ءَ سکھت کُرتگ اَت۔ کہ پرایاں ایوک ءَ راستی ھما کشک ءُ راہ اَت۔ کہ پریشی آ وتی ساہ ءُ جان ءَ ھم ندر کنگ لوٹ اِت۔ کہ راست ءُ سچا بوگ آیانی زند ءِ المیں لیکہ ءُ مزل اَت۔ ءُ آپمیشا زند ءِ دراھیں سکی ءُ سوریاں گوں بشکھندگی ءُ کھندگ ءَ گْوازینگ اَت۔
 دومی ٹولی کہ میر بوھیر ءُ میر بیرم اَت۔ گُڑا پہ آیاں مارکسٹ آئیڈیالوجی نہ ایوک یک فلسفہ یے اَت۔ بلکنا میر بوھیر۔ بالشویک ءُ منشویکانی گپانی گپّاں ھنچش جنان بوت۔ چشکہ ایش یک مذہبے ءِ دو کشک ءُ دو راہ بہ بنت۔
 بامن میر بوھیر ءِ گپّاں گوشداران بوت۔ کہ آئرا میر ءِ بازیں گپانی سر ءَ ایراد اَت۔ بلے آ ایدگہ سنگتانی دیم ءَ ایشی بابت ءَ گپ جنگ نہ لوٹ اِت۔ پرچا کہ میر بوھیر پہ ھمے پکر ءُ فلسفہ ءَ زندان کنگ بوتگ اَت۔ ءُ ایشی تہ ءَ شک نیست اَت۔ کہ آ مارکسزم ءَ یک مذہبے ءِ ڈول ءَ پیش کنان اَت۔ بلے آئی کمٹمنٹ ءِ تہ ءَ ھچ شک نیست اَت۔ ءُ آ وتی جاورانی مشکل ءُ ھواریانی دور کنگ ءِ علاج ءُ دارودرمان ءَ مارکسزم ءِ تہ ءَ شوھاز کنگ لوٹ اِت۔ کہ بگیر چہ سوشلزم نیکہ ڈیھی ءِ اقتسادی۔ مالی۔ علمی ءُ دود ءُ ربیدگی جنجال دور بوت انت۔ ءُ نیکہ دگہ راھے ھست اَت۔
 مارکسزم ءِ آئی مطالعہ گیشتر سیاسی اَت۔ ءُ آ مارکسزم ءِ فلسفیاتی تک ءُ پہناتاں نہ ونتگ اَت۔ کہ ایشانی بارو ءَ بلکنا بامن ءِ علم ءُ زانت چہ میر بوھیر ءَ گیش اَت۔ بلے بامن میر بوھیر ءُ بیرم ءِ دیم ءَ وت ءَ را یک نادان ءُ نا بزانتے ھیال کُرت۔ پرچا کہ آ چہ میر بوھیر گیشتر اِشکنگ لوٹ اِت۔ گوں مارکسزم آئی عقیدگ یک مذہبی عقیدگی ءِ پیم ءَ اَت۔
 سیمی ٹولی سردارانی اَت۔ کہ آ گیشتر وھد سنگتانی دیوان ءَ گْوازینت۔ ءُ ملنڈ ءُ مسکرا گیشتر کنان بوت۔ ءُ یک دومی ءِ سر ءَ ھبر دور دات ءُ پدا یک دومی ءِ حاضر جوابی ءِ سر ءَ گیشتر وش بوت۔ میر بوھیر ءُ بیرم ءِ سنجیدگ ءُ ماخولیں ھبراں آنکہ گوشداشت بلے آیانی کمٹمنٹ گوں مارکسزم نہ اَت۔ بلکنا آ دنیا جہان ءِ گپ ءُ ھبراں داتنت۔ کہ سردار زامران یورپی کمیونسٹ پارٹی ءُ چین ءِ مائوزے تنگ ءَ چہ گیشتر متاثر اَت۔ ءُ سوویت یونین ءِ خروشیف ءَ یک سادگیں بزگری ءِ بچ ھیال کُرت۔
 سردار زامران۔ ءِ ھیال ءَ انقلاب ءُ آشوب چہ مُلک ءُ میتگاں چست بیت۔ تانکہ شار ءُ بازار کبزہ بنت ءُ آشوپ وتی پیروز ءُ کٹ ءُ سُہب ءَ پج اِیت۔
 سردار ھاتم سردار نوروز ءِ پیمیں سیاہ جگر ءُ یلیں مردمانی سپت ءُ سنا ءَ کُرت۔ کہ آئی ھیال ءَ یک مردی ءِ ذاتی کمزوری یعنی آئی چم جہلی۔ بے ھیائی۔ بے میاری۔ دروگ ءُ مکر ءُ پریب ھما چیز اتنت۔ کہ پریشاں اگاں مردم ءِ ساہ ءُ نپش بہ شُتیں تو ایش بہادری یے اَت۔ پمیشا سردار ھاتم گوں آئیڈیالوجی ءُ قوم پرستی ءَ اِنکس پہر نہ بست کہ اِنکس وتی قبیلہ ءِ بہادری ءِ سر ءَ پہر بست۔ ءُ آئی گیشتر وھد مسکرا ءُ ملنڈ ءُ شریں گپتار ءِ تہ ءَ گْوست کہ ایدگہ سنگت آئی حاضر جوابی۔ ترندی ءُ سک ھبری ءِ سر ءَ گوں آئی پہ ھیالداری گپ جت۔
 بلے اشانی نندگ ءُ پاد آیگ ءُ سگ ءُ سینگ ءُ مہلوک ءِ تہ ءَ آیانی درجگ اِنکس بُرز اَت۔ کہ میر بوھیر ءُ بیرم وت ءَ را باز رنداں اے بلاھیں سردارانی دیم ءَ برکتو زانت۔ چی ءَ کہ میر بوھیر ءُ بیرم ءِ پُشت ءَ کس نہ اَت۔ وھدیکہ اے سئیں سردارانی پُشت ءَ سد ءُ ھزاریں مردمانی قوم ءُ قبیلہ اَت۔ کہ پہ ایشانی نام ءُ توار ءَ پہ مرگ ءُ مرگ ءَ ھم راضی اتنت۔ ءُ میر بوھیر ءُ بیرم ءَ اگاں گون اَت۔ گُڑا یک سیاسی کمٹمنٹے کہ اے سیاسی کمٹمنٹ ءَ کراچی۔ لاھور ءُ پشاور ءُ ڈھاکہ ءِ تہ ءَ وانوکیں طبقہ زانت۔ بلے اے ڈیھ کہ چہ پرنگیانی زمانگ ءَ بگر تانکہ خان میر احمد یار خان ءِ زمانگ ءَ یک کہنگیں راجی کشک ءَ روان جدید دورانی تہ ءَ اھتگ اَت۔ کہ چارمکنڈ آگہی اَت۔ بلے آیانی ڈیھ تنے وھدی وتی کہنگیں کشک ءِ سر ءَ روان اَت۔
 یک روچی چاست ءِ چاہ ءِ وھداں سردار ھاتم۔ سردار زامران۔ ءُ سردار بیورغ نندوک دیوان کنان اتنت۔ کہ سردار بیورغ وتی گْوستگیں وابانی ذکر ءَ کنان اَت۔ ءُ ایدگر گوشداران اتنت۔ سردار بیورغ گوں وتی مرن پلکیں دستیں سرینان گْوشان بوت۔ پیری شپ ءَ آ واب ءَ گند اِیت۔ کہ آئی پِس کزیت کُرتگ۔ گُڑا آ پرائی آسروغ یا آسروک ءِ رسم ءَ نہ داشتگ۔ کہ وت ءَ را واب ءِ تہ ءَ ملامت ءُ ھجالت کنان انت۔ کہ آ پرچے آس روک ءِ دود ءَ نہ داشتگ کہ ھر مردگ ءِ چاڑدہی روچ ءَ خیرات کنگ بہ بیت۔ کہ آ وتی پِس ءِ ھاتر ءَ آس روک ءِ رسم ءَ پیلو نہ کُرتگ۔
 واب ءِ تہ ءَ آ وت ءَ را ملامت کنان انت۔ ءُ نہ زانت کہ چے بہ کنت۔ آ وتی مردماں لوٹائینت۔ کہ پنڈر ءُ پساں بگر انت۔ بہ کش انت۔ ءُ دیگانی تہ ءَ پک انت۔ تانکہ آس روک ءِ رسم پیلو بہ بیت۔ بلے کس آئی توار ءَ گوش نہ دار اِیت۔ ءُ پدا ناگت ءَ آ گنداِیت۔ کہ دوریک مزنیں آچ ءِ اشکر درا انت۔ ءُ آئی پِس آئرا گْوشگ ءَ انت۔ کہ تئی ھجالتی ءُ ملامتی ءِ سزا ھمیش انت۔ کہ تو اچ اے اشکراں پاد شپاد بگْوز۔ آ نہ زانت کہ چون کسے پاد شپاد چہ آچ ءِ اِشکراں گْوست کنت۔ بلے آئی پِس ءِ ھکم ھمیش اَت۔ پمیشا آئی وتی دل ءَ مزن کُرت۔ ءُ چہ زندگیں اِشکرانی سر ءَ گوزگ ءِ جرأت کُرت۔ بلے ناگت ءَ کسے چہ پُشت ءَ آئرا تیلانک دات۔ ءُ آ وتی دیم ءَ زندگیں اِشکرانی تُرس ءَ ھیج اِت۔ ءُ چہ وتی واب ءَ سما کُرت۔
 نوں نہ زان آں کہ ایشی معنا چے انت۔ سردار بیورغ وتی سیاھیں ریش ءُ بروتاں مشان گْوشت۔ ءُ سردار زامران سردار ھاتم ءُ میر بوھیر ءُ بیرم ءِ نیمگ ءَ چار اِت۔ سردار ھاتم بچکندگ بوان گْوشت۔
 زان ئے۔ سردار۔ اے شمئے اھساس جرم انت۔ کہ شُما سرکار ءِ جنگ ءِ تہ ءَ وتی قبیلہاں دیم نہ داتگ۔ نوں شمئے ھمے ملامتی شُمارا نیل اِیت۔ بچار مئے دل ءُ ھبر ساف انت۔ مئے قبیلہ گوں نوروز ءَ ھور جنگ کنان انت۔
 سردار زامران چپ چپ تو چماں نزّ ءُ پاچ کنان گْوشت۔
 زان آں کہ تئی قبیلہ جنگ کنان انت۔ بلے ما ھم گوں تو بندی اوں۔ سردار۔ چشیں ھبرے نہ انت۔
 بلے شمئے قبیلہ جنگ ءِ تہ ءَ ھوار نہ انت۔ ایش پہکیں ھبرے۔ سردار ھاتم پدا کھندان ءُ بشکھندگ بوان وتی ھمراھیں سردارانی سر ءَ پیگور جنان بوت۔
 ءُ بیورغ گْوشان بوت۔ بلکنا یک روچے مارا ھم اچ اے آس روغ ءَ روگ بہ کپ اِیت۔ چی ءَ کہ اے زند ءِ تہ ءَ ھر مردم چہ وتی دوزھہ ءِ آس ءَ گْوزان بہشت ءِ تہ ءَ روت۔
 ءُ سردار ھاتم دگہ تژنے دور دات۔
 بلے بچار کہ کسے ترا تیلانک مہ دنت۔
 ھو سردار راست گْوشت۔ دگری ءِ تیلانک ءِ سر ءَ چہ آس روک ءَ گْوزگ گُڑا گْوزگے نہ انت۔ زامران چشکہ گوں سردار ھاتم ءَ ھم تپاک بوان گْوشت۔ ءُ میر بوھیر نیام کپت ءُ کھندان گْوشت۔
 مئے واھگ ھمیش انت۔ کہ شُما پہک گوں ما بیا اِت۔ تانکہ مئے طاقت گیش بہ بیت۔
 ءُ سردار ھاتم بہ میر بوھیر ءَ تژن کنان گْوشت۔
 زاناں مئے بندگی گری ءُ لٹ ءُ چوپ تئی دل ءَ انگت سارت نہ کُرتگ۔
 شمئے منت وار۔ بلے مارا گیشتر کار لوٹ اِیت۔
 تئی جمہوریت۔ تئی سوشلزم ءُ تئی راجی انساف زاناں ما راجدپتر ءِ تہ ءَ دور انت۔ سردار ھاتم گوں وتی لاگریں بدن ءُ کرنچیں پیشانی ءَ تران کنان بوت۔ ءُ بیرم ءُ بوھیر ءِ حق ءَ پیسلہ دیان گْوشت۔
 بگیر چہ میر بوھیر شُمارا کئے زانت۔ شُما آنکہ وتی قوم ءُ تمنانی سردار ءُ سروک اِت۔ بلے شمئے درجگ سردار چے انت۔ بگیر اچ ما۔
 ءُ سردار ھاتم بشکھندگی گْوشان بوت۔
 ھو ابا۔ تئی ءُ میر بوھیر ءِ سوشلزم ءُ جمہوریت ءِ نعرہ ءُ جار مارا مسلمان کُرتگ۔
 ءُ میر بوھیر وتی کشادگیں بشکھندگیت ءِ تہ ءَ گْوشان بوت۔
 سردار ءُ کافری چہ وت ءَ باز نزینک اَت۔
 ءُ بیورغ پسو دیان بوت۔ بلے مئے کافری ءَ بگیر ھم سرکار شُمارا زور ءِ تہ ءَ مسلمان کنگ لوٹ اِیت۔
 ءُ زامران ھم تپاک بوت۔ ؛؛ مئے کافری ءُ مئے بہوشی ءُ شُما جمہوریت ءُ سوشلزم ءِ ھاتر ءَ کارمرز کنگ ءَ اَت۔ بگیر چہ ما شمئے جمہوریت ءِ کیسگ ھورک ءُ ھالی انت۔
 سردارانی نیام ءَ چشیں چونڈک ءُ چابک ھمروچیگیں ھبر اتنت۔ کہ بامن ایشاں گوشداشت ءُ وتی دل ءِ تہ ءَ ھیال کُرت۔ کہ اے آریپیں سردار ھرچون کہ اتنت۔ گُڑا قوم ءِ سروک ءُ راہ دربر اتنت۔ کدی کدی جہلانکیں سیاسی گپ ءُ ھبر ھم بوت انت۔ ءُ بامن ایشاں ھم گوشداشت کہ چہ کُلاں مزنیں ھبر ایش اَت۔ کہ چے سرکار عدالت ءِ دعویی ءُ مقدمہ ءِ تہ ءَ راستی گوں آیاں انساف کنت۔
 میر بوھیر ءَ اُمیت اَت۔ کہ یک شریں پیسلہ یے بیت۔
 بلے سئیں سرداراں اُمیت نہ اَت۔ کہ آ چہ سرکار ءَ ھچ اُمیتے نہ داشتگ اَت۔ پرچا کہ اے عدالت۔ اے مقدمہ بازی دنیا ءِ چمانی تہ ءَ پُر مان گیجگ اَت۔ دگہ ھچ نہ اَت۔ تانکہ آ دنیا ءَ پیش بدار اِیت۔ کہ آ گوں وتی مہلوک ءَ انساف کنگ ءَ انت۔
 عدالت ءِ ھر روچ پیشی ءِ تہ ءَ ڈنی ملکانی اھوال کار آیانی تسویر ءُ عکساں ھم گپت انت۔ کہ آیانی لہتیں عکس ملکی ھالتاکانی تہ ءَ کدی کدی چھاپ بوت انت۔ کہ سردار نوروز خان گوں وتی بچاں وتی چڑی ءَ ٹکینان روان اَت۔ کہ آئی ءِ پُشت ءَ سردار ھاتم۔ سردار زامران۔ سردار بیورغ۔ میر بوھیر ءُ بیرم گندان بوت انت۔
 بیرم وتی شائری ءِ یک نوکیں کتابے ءِ مسودہ ءَ عزیز نسکندی ءَ راہ داتگ اَت۔ کہ آ کراچی ءَ نندوک اَت۔ ءُ آئی ءِ کتاباں چھاپ شنگ کُرت۔
 دو سے ماہ ءِ پیشی پاشی ءَ پد عدالت وتی پیسلہ ءَ دات۔
 پہ سردار نوروز خان ءَ عمر کئیز ءَ پہ آئی دوئیں بچ ءُ بٹے خان ءُ سبزل خان ءُ ایدگہ پنچیں سنگتت۔ بہاول خان۔ مستی خان۔ میر غلام رسول نچاری۔ میر ولی محمد نچاری ءُ جمال خان ءَ مرگ ءِ سزا۔ پاھو دَیگ ءِ پیسلہ بوت۔ چی ءَ کہ آیانی گوں مُلک ءَ گداری ءُ بگاوت ثابت بوتگ اَت۔ ءُ سردار بیورغ۔ سردار ھاتم۔ ءُ سردار زامران ءُ بوھیر ءُ بیرم ءَ ھم چاڑدہ چاڑدہ سال ءِ سزا دَیگ بوتگ اَت۔
 سزا باز سک اتنت۔ بلے اے جہلگ ءِ عدات ءِ پیسلہ ءِ ھلاف اپیل ءِ حق مُلک ءِ مستریں اعلیٰ عدالت ءَ تنے وھدی ھست اَت۔ ءُ میر بوھیر ءِ سندھ ءُ پنجاب ءُ بنگال ءَ سرھد ءِ سنگت اعلیٰ عدالت ءِ ھاتر ءَ تیاری کنان اتنت۔ پرچا کہ آیانی اے جنگ چہ کوھاں نوں عدالت ءِ تہ ءَ اھتگ ءُ رستگ اَت۔ ءُ آیاں اے جنگ ءَ تماسر کنگی اَت۔
یک روچے بامن ءِ ماس ھانی۔ گہار۔ ھوری۔ مزنیں براس حسن ءُ رامین ءُ خدائیداد ءُ گوں سفت ءَ ھوار سکھر جیل ءِ تہ ءَ پہ بامن ءِ دیوان ءَ اھتگ اَت۔ کہ اول وار دو سال ءِ زوھد۔ ھواری۔ لٹ ءُ چوپاں پد بامن وتی ماس ءُ براساں دیستگ اَت۔ ءُ چہ گل ءَ بال بوتگ اَت۔ ءُ چہ کُلاں گیش سفت ءِ اد ءَ آیگ پرائی یک مزنیں اُمیت ءُ واھگے اَت۔ کہ آ ھر شپ سفت ءِ یاتانی تہ ءَ وتی دل ءَ وش کُرتگ اَت۔ ءُ اگاں سفت ءِ یات گوں آئی گون مہ بوتین انت۔ گُڑا نہ زان آں آئی زند چے پیم ءَ بگْوستیں۔
 ایش سفت ءِ یات اتنت۔ کہ آئرا تنے وھدی زندگ ءُ سلامت داشتگ اَت۔ ءُ ھماروچی سفت ءَ وش آمد ءُ بر آمد کنان سفت ءِ چمانی تہ ءَ نہ زان آں چے شک ءُ چے لجے مان اَت۔ کہ آئرا چاران اد ءَ ھر دم یک نادراھیں ءُ دراھیں بشکھندگی یے
گندگ ءَ اَت۔ کہ سفت وتی ھمے بشکھندگی ءَ نوں وتی سیاھیں گشان ءِ تہ ءَ چیر دَیگ ءَ اَت۔
 آنکہ بامن وتی ماس ءُ گہار ءُ براساں گوں دلگوش اَت۔ بلے آئی ھوش ءُ دلگوش گیشتر گوں سفت ءَ اَت۔ کہ ھما روچی آئی گور ءَ اسپیتیں سلک ءِ جامگء۔ گوں سیاھیں دوچی ءَ گور ءَ اَت۔ ءُ آئی چمانی سر ءَ یک تنک رازگیں سرمگانی یک گرزے درا بوت۔ ءُ آ گیشتر زانتکار ءُ ماخول درا بوت۔
 رامین ءِ دروشم بامن ءَ نہ وڑّ اِت۔ پرچا کہ رامین یک کش ءُ کرار ءَ سگریٹ کشان اَت۔ چِکان اَت۔ کہ آئی دست زرد بوتگ اَت۔ ءُ آئی مود ھم ترندی ءُ تیزی ءِ تہ ءَ اسپیت بوان اتنت۔ ءُ آئی دنتاناں برے ورنائی ءِ تہ ءَ سڑ اِتگ اَت۔ ءُ آ وھدے گپ جت گُڑا آئی دلگوش انگر آنگر بوت۔ چشکہ آئی دلگوش گوں دگہ چیزی ءَ اَت۔ چشکہ آئی ھوش پرتگ اَت۔ چشکہ آ زند ءِ بُنجاہ ءُ بُن ءَ چہ سستگ اَت۔ ءُ گواتانی تہ ءَ تالان بوتگ اَت۔ چشکہ آئرا وتی جند ءِ شوھاز اَت۔ یا کہ ھما سستگیں مورگانی شوھاز اَت۔ کہ زند ءِ دستونک ءِ سندگ ءَ پد اے مورگ جتا جتا تار بتار بوتگ اَت۔ کہ نوں ایشانی نزّآرگ پرائی یک مشکل ءُ گرانیں ھبرے اَت۔
 آئی ماس ھانی۔ چشکہ رامین ءِ بارو ءَ چیزے گْوشگ لوٹ اِت۔ بلے ایدگرانی ساڑی بوگ ءُ سپرنٹنڈنٹ جیل ءِ کسانیں دپتر ءِ تہ ءَ پرائی مشکل اَت۔ کہ آ وتی زند ءِ بارگ ءُ
باریکیں ھبراں دات پکُرتیں۔ ءُ ھنچش وت بامن ءِ دل ءَ بازیں ھبر اتنت۔ کہ ایشاں پدّر کنگ لوٹ اِت۔ درشان کنگ لوٹ اِت۔ بلے آ ھچ گْوشت۔ نہ کُرت۔ ءُ مروچیگیں دیوان ءِ تہ ءَ ایش ھم باز مزنیں ھبرے اَت۔ کہ آ وتی ماس ءُ گہار ءُ براساں۔ چہ کُلاں گیش وتی دل ءِ بند سفت ءَ دیستگ اَت۔
 آ گوں وت ءَ ھما دراھیں نمدیاں یک کہنگیں ھالتاکے ءِ تہ ءَ پتاتگ اَت۔ کہ اے نمدی ءُ چٹیاں آ چہ جیل ءَ سفت ءِ نام ءَ راہ داتگ اَت۔ بلے آ ایشاں چے راہ بداتیں وھدے آ نہ زانت کہ اے چٹی ءُ نِمدی سفت ءَ سر بنت کہ نہ بنت۔ پمیشا نمدیاں نوشتہ کنان وتی سرجگ ءِ چیر ءَ چیر داتگ اَت۔ گوں ھمے اُمیت ءُ واھگاں کہ بلکنا یک روچی بیت۔ کہ اے نمدی یک روژنائیں روچے بگندانت۔
 ءُ مروچی چشکہ ھما روژنائیں روچ دراھتگ اَت۔ کہ آ اے نمدیاں۔ نمدیانی بانک ءِ دست ءَ دَیگ لوٹ اِت۔ وتی دوزواہ ءُ دل ءِ بند سفت ءِ دست ءَ۔
 پمیشا وھدے آ پاد اھت انت۔ تو بامن ھمے ٹیکی ءَ سفت ءِ دست ءَ دات ءُ سفت زوتاں ایشرا وتی گشان ءِ چیر ءَ اڑینت۔ پدا روگ ءِ وھداں آ چہ رامین ءَ جست کُرتگ اَت۔ کہ مہناز درا نہ کنت۔ تو رامین ھچ نہ گْوشتگ۔ چشکہ مہناز ءِ بارو ءَ آئرا ھچ گْوشگی نہ اَت۔ ءُ مہناز ءِ جست ءِ سر ءَ آئی ماس ھانی ءِ دیم زرد گشت چشکہ اے بابت ءُ آئرا بازیں ھبر دیگی اَت۔ بلے ایش نہ دگہ ھبرانی موکہ یے اَت۔ ءُ نیکہ وھد ءُ پاس
ھنچش اتنت۔ کہ برے نازرکیں ھبرانی سر ءَ گپ ءُ تران بوتیں۔
 پمیشا دراہ چپ بوت انت۔ ءُ ھانی وتی براس میر مُراد جان گچکی ءِ مرگ ءِ ھال ءَ بامن ءَ دَیگ نہ لوٹ اِت۔ پرچا کہ آئی دل نہ لوٹ اِت۔ کہ آ بامن ءِ جاوراں گیشتر گرانبار بہ کنت۔ کہ مروچی سُہب ءَ وھدے آیانی دیوان بوتگ اَت۔ گُڑا سپرنٹنڈنٹ ءِ جیل ءِ کسان ءُ تنکیں کمرہ ءِ تہ ءَ ھانی موتک کُرتگ اَت۔ ءُ بامن ءَ بگل کنان دروت داتگ اَت۔ گریہان بوتگ اَت۔ کہ ھانی ءِ دل چو گیچین ءَ وت کڑک کڑک بوتگ اَت۔ کہ آئی دل ءَ بازیں گم اتنت۔ بازیں ڈکھ ءُ بازیں اندوہ اتنت۔ کہ چے رامین ءُ مہناز ءِ جتائی ءِ گم۔ چے بامن ءُ رامین ءُ حسن ءِ پِس شازادگ حمل ءِ گپ کہ تنے وھدی گوں خان نظر بند اتنت۔ چے آئی براس میر مُراد جان گچکی ءِ ناگتیں مرگ ءِ گم کہ ایش دراہ آئی دل ءَ چو اِشکراں ایر اتنت۔ کہ ھمے سبب ءَ مروچی سپرنٹنڈنٹ جیل ءِ کمرہ ءِ تہ ءَ یک موتکے پاد اھتگ اَت۔ کہ دراھیں جیل ءِ تہ ءَ ھانی ءِ موتکانی توار ایدگہ دلاں ھم پدرد کُرتگ اَت۔ کہ رند ءَ بامن ءُ حسن ءُ رامین وتی ماس ءَ دلاسا دیان چپ کنائینتگ اَت۔ تانکہ کسے آیانی موتکاں آیانی کمزوری ءُ نزوری یے مہ زانت۔
 ءُ پدا باز مشکلے ءَ بامن وتی ماس ءَ وش کُرتگ اَت۔ آنکہ بامن ءِ وتی جند ءِ پاد تنے وھدی آلمائیوک اتنت۔ ءُ شپ ءَ درد کُرت انت۔ بلے بامن وتی اے دردانی ھال ءَ ماس ءَ نہ داتگ اَت۔ ءُ وتی بدن ءِ ھما داگاں وتی ما ءَ پیش نہ داشتگ اَت۔ کہ
جیل ءُ زندان ءِ لٹ ءُ چوپانی تہ ءَ آئی بدن چہ ٹپاں گیچن بوتگ اَت۔ کہ اگاں آ ایشاں وتی ماس ءَ پیش بداشتیں۔ تو آئی ماس بلکنا اے ٹپ ءُ ریشاں سگ اِت۔ مہ کُرتیں ءُ بہ تُستیں۔ بلے بامن ءَ وتی سر ءَ مزنیں دلبڈی یے ھست اَت۔ کہ آئی ارواھ زندگ اَت۔ ءُ آئی ارواھ ءُ آئی روھ نہ مرتگ اَت۔ کہ بامن اے زند ءِ تہ ءَ ایوک ھمے ھبر ءَ لوٹ اِت۔ کہ آئی ارواھ زندگ بمان اِیت۔ کہ لہتے روچ ساری آ ھیگل ءِ نامی ئیں کتاب فنا منالوجی آف سپرٹ یعنے ارواھ ءِ مظہر ءِ بارو ءَ ونتگ اَت۔ آ بدھا ءِ ارواھ ءَ ھم زانت ءُ منسور ھلاج ءَ ھم زانت۔ ءُ سقراط ءِ ڈیمن ءَ چہ واکب اَت۔ کہ بنی آدم ءِ بدن آنکہ آئوکیں چیزے اَت۔ بلے آئی ارواھ نمیران اَت۔
 آ وتی دیم ءَ پچ کُرتگ اَت۔ ءُ گوں وتی ماس ءُ گہاراں ھبر دیان اَت۔ چشکہ برائی بدن ءُ ارواھ ءَ ھچ چیزے نہ گْوستگ اَت۔ چشکہ آ وش اَت۔
 روگ ءِ وھداں آ وتی مزنیں براس حسن ءَ بگل ءَ کُرتگ اَت۔ کہ ھما ڈول ءَ چپیں مردے اَت۔ کہ گوں وتی زہگ ءُ جنین ءَ وش اَت۔ ءُ وتی ایدیم آ دیم ءِ دنیا ءِ بدل سدلاں چاران ءُ گندان اَت۔ کہ ھچ نہ گوشت۔
 خدائیداد نوں کالج ءَ وانگ ءَ اَت۔ ءُ آئیوکیں روچاں سی۔ ایس۔ پی افسرے جوڑ بوگ لوٹ اِت۔ ءُ بامن آئرا پنت دات کہ وتی وانگ ءَ جاری ساری بدار اِیت۔ روگ ءِ وھداں آئی ماس یک کٹوے آئی دست ءَ دات کہ ایشی تہ ءَ پرائی جوڑگ ءِ پچ ءُ
وروکیں چیز ایر اتنت۔
 ءُ پدا آ سفت ءَ چمے جت کہ سفت ءِ بدن ءَ چشکہ کرنٹے بہ لگ اِیت۔ آ وتی چماں جہل کُرت۔ ءُ بشکھندگ بوت۔ ءُ پدا زندان ءِ سیاھیں دروازگ پچ بوت۔ ءُ آئی ماس ءُ گہار ءُ براس در کپت انت۔ ءُ ھمے وھداں رامین آئی دست ءَ گپت ءُ گْوشت۔
 من ءَ تئی کُمک بکار انت۔ من پد ءَ کایاں۔
 ءُ رامین درشُت۔ ءُ دراہ شُت انت۔ ءُ زندان ءِ سیاھیں دروازگ آئی دیم ءَ بند بوت۔ ءُ آ وتی کٹور ءَ زُرت ءُ پہ وتی کسانیں ھویلی ءَ رادگ بوت۔
 ھما روچی چہ کوچی کیمپ ءَ پازل محمد ءُ مُراد پشکن ءُ راجدپتر نویس تاج خان ءَ آرگ بوتگ اَت۔ ءُ اد ءَ بندی کنگ بوتگ اَت۔ ءُ بامن ءِ پکر ءِ تہ ءَ نہ یات کہ آخر اے سئیں مردماں پرچے ساری ءَ گوں آیاں جُپت آرگ نہ بوتگ اَت۔ ءُ آیاں گوں لس سرمچار ءُ کئیزیاں کوچی کیمپ ءِ تہ ءَ دارگ بوتگ اَت۔ کہ نوں سرکار ءِ بلکنا ھیال اھتگ اَت۔ کہ اے مردم ھم بگاوت ءِ اہمیں ءُ المیں باسک اتنت۔ کہ نوں آیاں ھم گوں ایدگراں ھوار بگاوت ءِ ھمے دعویٰے ءِ تہ ءَ وتی جرم ءُ بے جرمی ءُ وتی گناہ ءُ بے گناھی ءَ ثابت کنگی اَت۔
 بامن۔ پوشکن ءَ دیست تو آئرا بگل ءَ کُرت۔ ءُ آئرا دروت دات چشکہ پوشکن ءِ
گندگ ءَ پد آئرا کوہ ءُ کوھستگ ءِ ھما روچ یات بیا انت۔ وھدے آ چٹ آزات اتنت۔ ءُ آیاں گْوشوک کس نہ اَت۔ داروک کس نہ اَت۔ ءُ پرمائیوک کس نہ اَت۔ کہ آ وتی آزاتی ءِ تہ ءَ پادکاتنت۔ ءُ آزاتی ءِ تہ ءَ چو ارفہ ئیں گرانڈ ءُ پاچناں کوھانی تلارانی سر ءَ گشت انت۔ بلے نوں اد ءَ آ چو مشک ءَ وتی کپس ءُ پنجرگانی تہ ءَ بندی اتنت۔ ءُ آیانی آزاتی ءِ مارشت چٹ زیان بوتگ اَت۔
 بلے بامن ھبکہ بوت۔ ءُ گُڑاِت۔ کہ پوشکن کہ شائرے اَت۔ ءُ یک تخلیقی پکرے داشت۔ چہ زندان ءِ لٹ ءُ چوپاں پرشتگ اَت۔ تاربتار بوتگ اَت۔ ءُ دراجیں ریشے ایر بستگ اَت۔ کہ وتی ایدگہ کئیزی ئیں سنگتاں گوں مُدام مذہب ءِ تبلیغ کنان اَت۔ ءُ ھماپیشم ءُ دیگر ءَ بامن چمنی ءِ تہ ءَ نندوک اَت۔ ءُ سفت داتگیں یک کتابے وانگ ءَ اَت۔ تو مُراد پوشکن آئی کر ءَ اھتگ اَت۔ ءُ بامن آئرا دیستگ اَت۔ تو وتی کتاب ایر کُرتگ اَت۔ ءُ مُراد ءَ بیا پخیر کُرتگ اَت۔
 بیا مُراد نہ زان آں تو اے دراجیں ریش ءَ پرچے ایر کُرتگ۔ من نہ زان آں کہ مردم ریش ءِ تہ ءَ بدل بوت کنت۔ ھر مردم ءِ ھمیر آئی ذات ءِ تہ ءَ انت۔ ءُ ذات درا نہ کنت۔ بلے ذات ءَ بدن ءِ ھرکتانی تہ ءَ پیش دارگ ھم عجب انت۔ گُڑا چے تئی ذات ءُ ھمیر ءِ تہ ءَ یک بدل سدلے اھتگ کہ تو اے ریش ءَ پیش داشتگ۔ تئی شائری کُجا شُت۔
 ءُ مُراد چشکہ وتی ناگتیں مذہبی بدل سدل ءِ سر ءَ وت ھجالت بہ بیت۔ وتی
مذہبی رویہ ءِ دلیل ءِ سر ءَ گْوشان بوت۔
 بچار بامن اے دنیا ءِ تہ ءَ مردمے ھچ کُرت۔ نہ کنت۔ کسے ءَ را بدل کُرت۔ نہ کنت۔ دنیا منی راہ چارنہ انت۔ دنیا ءَ وتی راہ ءُ کشکے۔ ھر کس وتی راہ ءُ کشک ءَ دیم ءَ بران انت۔ من ساری ءَ ھیال کُرتگ۔ کہ من دنیا ءَ بدل کُرت۔ کن آں۔ ءُ یک نوکیں دنیایے پیدا کُرت۔ کن آں۔ بلے چش بوت نہ کنت۔ کہ دنیا منی شائری ءِ تہ ءَ بدل بہ بیت۔
 ءُ بامن آئرا ھورت ھورت چاران گْوشت۔
 گُڑا تو ھمے ھاتر ءَ اِنکس مذہبی جوڑ بوتگ ئے۔ کہ تو دنیا ءَ وتی شائری ءِ تہ ءَ بدل کُرت۔ نہ کن ئے۔
 ھو ساری ءَ منی ھیال ایش اَت۔ کہ اے دنیا ءَ من بدل کن آں۔ شائری ءِ تہ ءَ۔ جُہد ءِ تہ ءَ۔ قوم ءُ ڈیھ ءِ مہر ءِ تہ ءَ۔ بلے اے نوں من ءَ دراہ پوک زانگ بنت کہ ایوک ءَ مذہب ءِ راہ۔ ھدا ءِ راہ۔ بنی آدم ءِ اسلی ئیں راہ انت۔ کہ ایشی تہ ءَ روان مردم وتی نجات ءِ راہ ءَ دربگیج اِیت۔ چی ءَ کہ ھر مردم ءَ ایدگہ دنیا ءِ تہ ءَ پہ عمل ءَ جوابدہ بوگی انت۔
 ءُ بامن وت ءَ را راست کُرت۔ ءُ نشت کہ مُراد پوشکن۔ ءِ تہ ءَ اے نوکیں مذہبی رویہ یک ناگتیں ھبرے نہ اَت۔ بلکنا زند ءِ تہلیں سرگْوستانی تہ ءَ مُراد بلکنا ایشرا پہ وت شر زانت کہ آ مذہبی بہ بیت۔ تانکہ آئرا اے دنیا ءُ آ دنیا ءِ نجات برس اِیت۔ ءُ ایش مُراد ءِ ذاتی ئیں عملے اَت۔ کہ بامن ایشی سر ءَ گیشتر باث کنگ نہ لوٹ اِت۔ بلے بامن کہ وت
چہ زند ءِ وجودی سرگْوستاں گوزان اَت۔ آئی وتی جند ءِ رویہ ھم چہ یک مذہبی رویہ یے کم نہ اَت۔ کہ آ ھم زند ءَ تہ ءَ مردمانی آزاتی ءِ ھُب ءُ واھگانی ھاتر ءَ یک مابعدالطبیعاتی پکرے جوڑ کُرتگ اَت۔ کہ بنی آدم آزات اَت۔ کہ بنی آدم وتی کارانی ھاتر ءَ ذمہ وار اَت۔ کہ بنی آدم نہ ایوک پہ وت ءَ۔ پہ وتی ذات ءَ ذمہ وار اَت۔ بلکنا پہ ایدگراں ذمہ وار اَت۔ کہ بدی کنگ ءُ بد بوگ نہ ایوک ءَ ھدا ءِ منکر بوگ اَت۔ بلکنا وتی ذات ءِ انکار کنگ اَت۔ کہ ایش بلکنا چہ ھدا ءِ منّگ ءُ نہ منّگ ءَ گیشتر گناھے اَت۔ یک مردمے بدی بکُرتیں۔ یعنے وتی ذات ءَ نکسان بداتیں۔
 یعنے وت بامن ءِ آزاتی ءِ ھیال ءُ پکر آئی وجودی ذمہ واری ءِ مارشت یک مذہبی رویہ یے اَت۔ کہ مذہبی رویہ یک جہلانک تریں سرگْوستے اَت۔ کہ ایش بلکنا ھما مردم ءِ دل ءِ تہ ءَ ھم پیدا بوت کُرت۔ کہ آ ھدا ءِ وجود ءَ چہ انکاری بوتیں۔ پرچا کہ بامن ءِ ھیال ءَ اے مارگ ءُ مارشتانی دنیا ءِ پُشت ءَ یک دگہ دنیایے اَت۔ کہ چہ مئے چماں چیر اَت۔ کہ اے راز ءِ درگیجگ ءَ ایشی بارو ءَ پکر جنگ وت یک مذہبی پکرے اَت۔ بلے مُراد پشکن۔ نوں مذہب ءِ تہ ءَ ھما رویہ ءَ گوں ھم دیم اَت۔ کہ ایشی تہ ءَ بامن ءَ یک بد عقیدگی ءِ ھیالے آیان اَت۔ یعنے مُراد وتی دراھیں آزاتی مارشتاں شموشان وت ءَ را یک ھنچشیں پکری ءَ گوں گرہن داتگ اَت۔ کہ اے گرہن یک کوریں گرہنے اَت۔ کہ کدی پچ نہ بوت۔ چہ جائیکہ کسے اے گرہن ءَ پچ کنگ ءِ ھر چنت کہ جُہد ءُ زوھد ءَ بکُرتیں۔
 پمیشا بامن۔ مُراد ءِ نیمگ ءَ چاران گْوشت۔
 بلے من نہ زان آں۔ کہ تو وتی شلوار ءِ پانچگاں چہ کڑیاں پرچے بُرز بندئے۔
 ءُ مُراد پسو داتگ اَت۔
 پمیشا کہ ھدائی ھکم ھمیش انت۔
 ءُ بامن چپ بوتگ اَت۔
 چے ھدا اِنکس بے کار انت۔ کہ آئرا منی ءُ تئی آنجگ ءُ شلوار ءِ بندگ ءَ گوں چکار انت۔ چہ وتی چپی ءَ رند بامن جست کُرتگ اَت۔ ءُ مُراد پسو دیان بوتگ اَت۔
 پمیشا کہ اگاں من ءَ اے زند ءَ پُھرمعنا ءُ پُھر متلب گْوازینگی اَت۔ گُڑا من ءَ ھدائی ھر ھکم ءَ منگی اَت۔ ءُ نوں من ترا ھم گْوش آں کہ تو پکراں بدل بکن ءُ ھدا ءَ یک بزان ءُ ھدائی ھکماں بہ منّ۔
 ءُ بامن مُراد ءِ گپانی سر ءَ ھبکہ ءُ ھیران گشتگ اَت۔
 من ھدا ءَ یکے زان آں۔ تئی ھیال ءَ من ءَ ھدائی سر ءَ سکھت نیست۔
 نا۔ من ایش نہ گْوش آں۔ مُراد تران کنان بوت۔ بلے من زان آں کہ تئی راجدپتر ءِ ھیال۔ بنی آدم ءِ آذاتی ءُ آئی ذمہ واریانی ھیال۔ پوک انت۔ تانکہ ایشی تہ ءَ ھدائی ھیال مان نہ بوتگ۔
 ءُ بامن نہ زانت کہ دیمتر ءَ چے بگْوش اِیت۔ پرچا کہ مرادیک ھنچشیں جستے کُرتگ اَت۔ کہ ایشی تہ ءَ دیمتر ءَ ھبر دَیگ ءِ ھچ گنجائشتے پشت نہ کپتگ اَت۔
 ءُ بامن مُراد ءِ نیمگ ءَ چاران بوتگ اَت۔ ءُ پدا مُراد پشکن گْوشتگ اَت۔
 من چہ زندان ءَ ھلاس بوت۔ آں۔ گُڑا وتی دراھیں زند ءَ ھدائی عبادت ءِ تہ ءَ گْوازین آں۔ پرچا کہ من ءَ اد ءَ اے سیاھیں زندان ءِ تہ ءَ اے مارشت بوتگ کہ بگیر چہ یک مذہبی زندی ءَ دنیا ءِ اے زند یک پوکیں زندے اَت۔
 ءُ پدا بامن ءِ دگہ جستے اھتگ اَت۔
 بلے تئی شائری۔
 من شائری اِزم آرٹ دود ربیدگ دراھاں گیر مذہبی ھیال کن آں۔ کہ اے دراہ مردم ءَ چہ ھدا ءُ چہ ھدا ءِ ھیال ءَ دور کن انت۔ ءُ من منشت ایر کُرتگ۔ کہ اگاں من چہ زندان ءَ ھلاس بہ باں۔ گُڑا من پہ چِل شفاں تبلیغ ءَ روآں۔
 بل ءِ تو کئے ءَ را تبلیغ کن ئے۔ مادراہ مسلمان ایں۔
 اسلی ئیں مسلمان گار انت۔ زیان انت۔ مارا مسلمان بوگی انت۔
 مُراد گْوشان بوت۔ ءُ بامن آئرا جست کُرت۔
 اد ءَ مسلمان۔ مسلمان ءِ ھونانی سر ءَ سوار انت۔ بامن گْوشت۔ ءُ مُراد پسو دات
 اے دراہ چہ مذہب ءَ دور انت۔ مارا یک ھنچشیں مسلمانی یے آرگی انت۔ کہ اد ءَ کس کس ءِ سر ءَ زُلم مہ کنت۔
 ایش کدی کئیت۔
 وھدے مادراہ پہکیں مسلمان بباں۔ مُراد پہکیں سکھت ءُ یکین ءِ تہ ءَ گْوشان بوت۔ چشکہ ایش بوت۔ کُرت۔
 ءُ پدا جیل ءِ مسیت ءِ مُلا ءِ آزان بوت۔ ءُ مُراد پاد اھت۔
 تو بروآں۔ نماز بہ کن۔
 بل کہ من ءَ ھدا جست بہ کنت۔ بامن گْوشت۔ من ءَ ھدائی دیم ءَ وتی جواب ءَ دیگی انت۔ ءُ ھدا گْوش اِیت۔ لکم دینکم والّدین
مراد پاد اھت ءُ وتی ریشاں مُشان ءُ سبھان اللہ سبھان اللہ گْوشان پہ وتی وضو کنگ ءَ رادگ بوت۔ سردار نوروز خان کاپر ءِ چیر ءَ گوں وتی سنگتاں نماز وانان بوت۔ ءُ نہ زان آں پرچے بامن ءَ ھیال اھت کہ مُراد پشکن ءُ سردار نوروز خان ءِ نماز وانگ ءِ تہ ءَ یک مزنیں پرکے اَت۔
 پازل محمد کہ میر بوھیر ءُ بیرم ءِ خاصیں سنگت اَت۔ باز لٹ وارتگ اَت۔ ءُ باز سزا ئ ءُ پزا بوتگ اَت۔ کہ سردارانی آیگ ءِ سر ءَ وش نہ اَت۔ یعنے سردارانی پارٹی ءِ تہ ءَ ھور بوگ ءِ سر ءَ پازل محمد بازیں ایراد ھست اَت۔ کہ پازل محمد ءِ ھیال ءَ شر ترھمیش اَت۔ کہ میر بوھیر ءُ بیرم وتی زرمبشت ءَ ایوک ءُ تانا دیم ءَ بہ بُرتیں۔ تانکہ پہ اُستمان ءُ الس ءَ یک شریں کارے دیم ءَ بیاتیں۔ کہ نوں مزنیں سردارانی آیگ ءَ پد پازل محمد ءَ تُرس اَت۔ کہ زرمبشت ءِ واگ گُڈّ سر ءَ سردارانی دست ءَ اھت انت۔ ءُ میر بوھیر ءُ بیرم یک وارے پدا یکتنا ءُ تانا بوت انت۔
 بامن پازل محمد ءِ سیاسی گپ ءُ تراناں گوشداران کدی ھیال کُرت۔ کہ بلکنا آیانی سیاست ءِ تہ ءَ آ روچ تنے وھدی ٹک نہ داتگ اَت۔ کہ اد ءَ لس مردمانی سیاستے دیم ءَ بیاتیں ءُ لس مردم وتی کسمت ءِ پیسلہاں پکُرتیں۔ پرچا کہ بامن ءِ ھیال ءَ آیانی دراھیں راجی زند ءِ ھمیر قبیلہ داری ءُ تمنی راھبندانی سر ءَ ایر اَت۔ کہ چہ پنچ سد ءُ ھزار سالاں یک ھنچش زانت ءُ زانشتے جوڑ بوتگ اَت۔ کہ اے زانت ءُ زانشت ءِ بدل بوگ ءَ یک زمانگے بکار اَت۔ ءُ جیل ءِ تہ ءَ نوں پازل محمد ایوک ءَ میر بوھیر ءُ بیرم ءِ دیوان ءَ نشت وھدے سردار ھاتم۔ سردار زامران ءُ سردار بیورغ درا بوت۔ ین انت۔ تو آ پاد اھت ءُ کمیونسٹ مینی فسٹو ءَ وانان بوت۔ ءُ آئی ارادگ ھمیش اَت۔ کہ چہ جیل ءَ پد آ زیر زمین کمیونسٹ پارٹی ءِ تہ ءَ ھور بوت۔ کہ اد ءَ کسے سردار نہ اَت۔ ءُ نیکہ نواب ءُ نیکہ خان کہ آئی ھیال ءَ اے دراھیں طبقہ وتی وتی جند ءِ سیاست کاری ءَ دیم ءَ بران اتنت۔ کہ پہ مہلوک ءُ اُلس ءَ ھچ کنگ ءَ نہ اتنت۔
 بلے بامن ءَ پازل محمد ءِ کمیونسٹ بوگ ءُ مُراد پشکن ءِ مذہبی بوگ ھر دوہ نہ زان آں پرچے ھشکیں چیز زانگ بوت انت۔ چشکہ بے وادیں نان۔ چشکہ بے بورہ ءُ بے شکریں چاہ۔ ھشک۔ سک ءُ بے تھام۔
 پازل محمد۔ میر بوھیر ءَ وتی اُستاد ءُ مرشد ھیال کنان بوت۔ ایوک ءَ گوں ھمے شرت ءَ کہ آ سردارانی پد ءَ مہ شُتیں۔ ءُ کدی کدی میر بوھیر آئرا راجدپترزرمبشت۔ جُہد ءُ پارٹی ءِ بارو ءَ ھال دیان بوت۔ ءُ میر بوھیر زانت کہ پازل محمد ھر چیز ءَ یک پرفیکشنسٹی ءِ سورت ءَ چارگ ءُ گندگ لوٹ اِت۔
 زندان ءِ تہ ءَ چہ کُلاں گیش شریں دیوان شاہ نویس ءُ راجدپتر نویس تاج خان ءِ اَت۔ کہ آ چشکہ زرمبشت ءِ تہ ءَ بہر نہ زورگ ءَ ابید ایشی بہرے جوڑ بوتگ اَت۔ چشکہ آ جیل ءُ کئیز بوگی نہ اَت۔ بلے آ جیل ءُ زندان ءَ بندی اَت۔
 بلے چہ کُلاں گیش زندان ءِ تہ ءَ چشکہ واجہ کار تاج خان وتی شپ ءُ روچ ءَ شرگْوازینت کہ آ روچ ءَ مُدام وتی بونگ ءِ تہ ءَ نندوک نوشتہ کنان بوت۔ ءُ شپ ءَ آئرا دست مان اھتگیں کتابانی وانگ مشکول داشت۔
 ءُ بامن وت ونت۔ بلے بگیر چہ سفت ءِ نمدیانی نوشتہ کنگ ءَ دگہ چیزے نوشتہ نہ کُرت۔ سُہب ءَ گوں دروازگانی پچ بوگ ءَ آ کدی کدی کاپر ءِ چیر ءَ ساھگ ءَ تاج خان ءِ دیوان ءَ شُت۔ ءُ گوں آئی راجدپتر۔ مذہب۔ سیاست ءُ ازم ءِ سر ءَ باث کُرت۔ پرچا کہ بامن چہ جیل ءِ ھلاس بوگ ءَ پد وتی عدم تشدد ءِ فلسفہ ءِ پکر ءَ دیم ءَ آرگ لوٹ اِت۔ کہ پریشی آ وتی نوکیں ھیال بستگ اَت۔ کہ ایشانی تہ ءَ مراد۔ پشکن ءِ پیمیں گیرعقلی ئیں مارگ ءُ مارشتے نہ اَت۔ ءُ چش پازل محمد ءِ یک ھشک ءُ سکیں کشکے نہ اَت۔ کہ بامن نیکہ وتی سنگت مُراد ءِ پیم ءَ مذہبی بوگ لوٹ اِت۔ ءُ نیکہ چو پازل محمد ءَ کمیونسٹے بوگ لوٹ اِت۔ کہ بامن پازل محمد ءُ مُراد ھر دوکانی رویہ ءَ یک سک گیریں مذہبی کشک ءُ راھے ھیال کُرت۔ کہ آ راجدپتر ءِ چلشت ءِ تہ ءَ وتی راہ ءُ کشک ءَ دیم ءَ برگ لوٹ اِت۔ کہ آ ئرا نہ زان آں پرچے اے ھیال واردم ءَ آیان اَت۔ کہ آ راجدپتر ءِ یک بہرے اَت۔ کہ اے دنیا ءِ تہ ءَ راجدپتر اسل چیز اَت۔ کہ ایشی تہ ءَ جنگ اَت۔ ءُ ایشی تہ ءَ امن ءُ ایمنی ھم ھست اَت۔ ایش بہشت ھم بوت۔ کُرت۔ ءُ ایش دوزھہ ھم اِت۔ اَت۔ کہ راجدپتر ءِ چلشت ءِ تہ ءَ ھدا مذہب ءُ بنی آدم ءِ ارواھ دراہ دیمروئی کنان ءَ دیم ءَ روان تنے جاورں رستگ اَت۔ کہ بنی آدم ءِ راجدپتر ھمداں نہ اوشتاتگ اَت۔ بلکنا ایش دیمی کنزان ءُ روان اَت۔ بلے ھر چیزے کہ ھست اَت۔ گُڑا راجدپتر اَت۔ کہ ایشی ادارگانی تہ ءَ ایشی مذہب۔ سیاست۔ فلسفہ۔ ازم ءُ دود ءُ ربیدگ ءِ تہ ءَ راجدپتر ءِ عکس اَت۔ ءُ ایشی ارواھ زانگ نہ بوت۔ کہ کُجا اَت۔ بلے ایشی یک ارواھے اَت۔ کہ بلکنا پازل محمد ایشراکمیونسٹ مینی فسٹو ءِ وانگ ءِ تہ ءَ شوھاز کنگ لوٹ اِت۔ ءُ آئی سنگت پوشکن ایشرا وتی شلوار ءِ پاچگاں چہ کڑیاں بُرز کنگ ءِ تہ ءَ زانگ لوٹ اِت۔ بلے بامن ءِ ھیال ءَ راجدپتر ءِ ارواھ ءِ شوھاز مردم ءَ ھما جاوراں پجینت ءُ رسینت کہ اد ءَ مردم زند ءِ بارو ءَ جست کنان بوت۔ کہ چے زند ءَ اچ راجدپتر ءِ چلشت ءَ جتا ءُ بُرز یک دگہ ارواھے ھست اَت۔ ءُ آ ارواھ اگاں ھست اَت۔ تو اچ ایشی یک پیلویں دنیایے پرچے ودی بوتگ۔ پرچا اے دنیا ءِ تہ ءَ یک چلشتے۔ یک ھرکتے ءُ یک ناکٹوکیں عملے جاری ءُ ساری اَت۔ کہ ھر چیز دیم ءَ روان اَت۔ ءُ گیشتر پیلو بوان اَت۔ چے راجدپتر ءِ پُشت ءَ چیریں ارواھ اچ وت ءَ بیگانگ اَت۔ کہ نوں وت ءَ را یک زانگ لوٹ اِت۔ چے ایش بنی آدم ءِ ھدا ءِ زانگ ءِ جہدے نہ اَت۔ کہ ھدا وت ءَ را راجدپتر ءِ چیزانی تہ ءَ پیداورکنان اَت۔ تانکہ بنی آدم ءِ آزاتی ءِ مارشتانی تہ ءَ دور بوت کُرت۔ ءُ راجدپتر ءِ چھیل ءُ چانکانی تہ ءَ بہرزورگ ءَ پد مردم وتی آزاتی ءُ وتی ھدا ءَ زانت نیکہ پازل محمد ءُ مراد۔ پشکن ءِ بدعقیدگی ءِ تہ ءَ۔ ءُ عدم تشدد ءِ سیاسی فلسفہ ءِ تہ ءَ ایدگرانی قدر ءَ کنگ۔ ایدگرانی ھمدردی ءُ مہر ءُ برداشت ءِ تہ ءَ بنی آدم وتی گُڈی ئیں مزل ءَ رست کُرت۔ چی ءَ کہ زند ءَ وتی یک مزنیں قدرے اَت۔ ءُ ایش چہ دراھیں فلسفہ۔ نظریہ ءُ پکراں بُرز تر اَت۔ ءُ ایشرا یک عقلی راھبندے ایوک ءَ بیان کُرت نہ کُرت۔ زند پہ بامن یک لہڑگ ءُ یک جوشے اَت۔ ءُ عدم تشدد ایشی ءَ یک شریں کشک ءُ راھے دات۔ ھدا مردم ءِ مہر ءِ تہ ءَ۔ مردم ءِ سگ ءِ تہ ءَ۔ مردم ءِ پہ ایدگراں قربانی دَیگ ءِ لہڑگانی تہ ءَ گندگ ءُ زانگ بوت۔ ءُ بامن ءِ ھیال ءَ ھدا ءِ ایدگہ دراھیں ھیال آئرا دوست نہ بوت انت۔ تانکہ وتی جند ءِ عدم تشدد ءِ فلسفہ ءِ تہ ءَ آ ایدگراں ٹھوس سورت ءِ تہ ءَ مہر نہ کُرتگ اَت۔ تانکہ ایدگرانی ٹھوس سورت ءُ قدر ءَ نہ کُرتگ اَت۔ کہ ایوک ءَ ھما مردم چٹ عدم تشدد ءِ فلسفہ ءِ تہ ءَ بُڈ نہ شُتگ اَت۔ وتی زند ءَ چہ بندات ءَ سرجم کُرت نہ کُرت۔ تانکہ چہ وتی ذات ءِ کمینہ گری۔ بُرزی ءُ جہلی ءِ ھیالاں۔ ءُ وتی کست ءُ کینگ ءُ ھسداں ءُ وتی وت گرذیاں بُرز نہ بوتگ اَت۔ ءُ ایدگرانی قدر ءَ پہ دل نہ کُرتگ اَت۔ ءُ ایدگرانی سر ءَ زلم ءَ وتی سر ءَ زلم ھیال مہ کُرتیں۔ گُڑا آئرا ھدا ءِ یک تجریدی ھیالے کدی وش نہ کُرت۔ پرچا کہ ھدا ءِ ھیال بنی آدم ءِ دل ءَ یک متھرکیں ھیالے اَت۔ ایش گوں بنی آدم ءَ گون اَت۔ وھدے بنی آدم سگ کُرت۔ وتی غسہ ءَ وارت۔ وتی وت گرذیاں داشت ءُ ایدگراں مہر کُرت۔ ءُ ایدگرانی قدر ءَ کُرت۔ ءُ عاجزی پیش داشت گُڑا چشیں مردم چہ ھدا ءَ نزینک اَت۔ ءُ ھدا آئی کمک ءَ کُرت۔ بلے اے دراھیں چیز سوفی ءِ عبادت ءِ تہ ءَ۔ مُراد ءِ کڑیاں بُرزشلوار ءِ پاچگانی تہ ءَ۔ ءُ پازل ءِ کمیونسٹ مینی فسٹو ءِ تہ ءَ نہ اتنت۔ بلکنا چہ بد عقیدگی ءَ دور بنیا آدم ءِ المیں آزاتی ءِ تہ ءَ پوشیدگ اتنت۔ ءُ بنی آدم ءِ آزاتی ایوک ءَ راجدپتر ءِ چھیل ءُ چانکانی تہ ءَ کارمرز بوت کُرت۔ کہ ھر مردم راجدپتر ءِ بہرے اَت۔ ءُ ھر مردم ءَ وتی راجدپتری بہر ءَ پیش دارگی اَت۔ بلے گوں عدم تشدد ءَ۔ مردمانی گناہ تشدد اَت۔ مردمانی دوزھہ تشدداَت۔ ءُ مردمانی بہشت۔ مہر۔ سگ۔ لاگرذی ءُ ایمنی ءِ تہ ءَ اَت۔ ءُ مردمانی دوزھہ۔ غسہ۔ کست ءُ کینگ مارشت بندگانی ذات ءِ وتی سرجمی ءِ یک مارشتے اَت۔ ءُ ھمے ھدا ءِ سر ءَ بامن ایمان آورتگ اَت۔ پرچا کہ پہ بامن راستی ھدا اَت۔ ءُ پہ ھدا وتی راستی یے اَت۔ ءُ ایشی مارگ ءُ مارشت بنی آدم ءِ وتی ذات اَت۔
 تاج خان ءَ گوں راجدپتر ءِ سر ءَ گپ ءُ ھبر ءِ تہ ءَ بامن مُدام ھمے ھبر ءَ دیم ءَ آورت کہ چے ایش بنی آدم ءِ تکمیل ءُ سرجمی ءِ مارشت نہ اَت۔ کہ آ مُدام چہ جہلگ ءَ بُرز روگ لوٹ اِت۔
 ھو تاج خان مُدام گْوشان بوت۔ ءُ بامن مُدام آئی گپّاں پہ دلگوش گوش داشت چی ءَ کہ تاج خان ءِ گْوشگ ءِ رو ءَ آیانی وتی زندچہ قبائلی دور ءَ گوزان اَت۔ کہ اے زند ءَ بدل بوگی اَت۔ ءُ چہ جہلگ ءَ بُرزروگی اَت۔ تانکہ ایش سرجم بوتیں۔
 ءُ پدا بامن مُدام آئرا اے جست کُرت۔ کہ گوں آیاں چہ ڈنی دمگاں زلم بوگ ءَ اَت۔ نا انسافی بوگ ءَ اَت۔ ءُ آیاں جنگ ءُ کشگ ءَ اتنت۔ گُڑا اے سورت ءَ آیانی کار ءُ کرد چے بوتین انت۔
 گُڑا تاج خان پسو دات کہ آیاں وت طاقتور بوگی اَت۔ زانتکار بوگی اَت۔ ءُ چہ وتی مذلومیت ءَ در کپگی اَت۔ کہ ایش ایوک ءَ علم ءُ زانت ءِ تہ ءَ بوت۔ کُرت۔ ءُ آیاں چہ وت ءَ زور آوریں طاقتاں گوں دیم بوگ ءَ ساری وتی جند ءِ زور ءُ طاقت ءَ چارگی اَت۔ کہ چے آیانی تہ ءَ اے زور ءُ طاقت ھست کہ آ چہ وتی وس ءَ گیش زور آوریں طاقتاں گوں بہ مڑ انت۔ اگاں آ وتی نزوری ءُ کمزوری ءِ تہ ءَ گوں زور آوریں طاقتاں ھم دیم بنت گُڑا جنگ ءُ کُشگ بنت۔ چشکہ نوں بوگ ءَ انت۔
 ءُ بامن آئرا مُدام جست کُرتگ اَت۔ کہ ایشی علاج۔
 ءُ علاج ءِ بارو ءَ آنکہ تاج خان عدم تشدد ءِ بارو ءَ گپ نہ جتگ اَت۔ بلے بامن ءَ ایشی علاج عدم تشدد ءِ تہ ءَ نظر اھت کہ عدم تشدد ءِ تہ ءَ لہتیں مردم راجدپتر ءِ درائیں کشک ءَ بدل کُرت۔ کن انت۔
 تاج خان ءِ ھیال ایش اَت۔ کہ باز رنداں وھدے گوں تو زلم بہ بیت۔ تو زلم ءِ پسو ءَ گوں زلم ءَ دَیگ بہ بیت۔ ءُ ھما سرچمگ ءَ گار ءُ زیان کنگ بہ بیت۔ کہ آ تئی سر ءَ زلم کنت۔ پرچا کہ زالم کہ زلم کنت۔ گُڑا آئی دستانی گُڈگ تاج خان ءِ فلسفہ ءِ تہ ءَ روا اَت۔ بلے بامن ایشرا ھم نہ منّ اِت۔ ءُ آئی ھیال ءَ عدم تشدد یک سیاسی قوتے نہ اَت۔ بلکنا یک اخلاقی قوتے اَت۔ کہ وتی سر ءَ ءُ گوں وتی مہلوک ءَ بئوکیں زلمانی سر ءَ بامن اِنکس دلپدرد بوتگ اَت۔ کہ نوں آ عدم تشدد ءَ چو مہاتما گاندھی ءُ چکہ مارٹن لوتھر کنگ ءَ یک اخلاقی فلسفہ یے جوڑ کنگ لوٹ اِت۔ تانکہ آ ھم اے دنیا ءِ تہ ءَ یک قومی ءِ سورت ءَ زندگ بوت۔ بہ کنت۔ نیکہ آ تشدد ءِ جواب ءَ تشدد ءِ تہ ءَ دَیگ ءِ تہ ءَ گیشتر نکسان وارت کہ بلکنا یک روچی آیانی نام گار ءُ زیان بوتیں۔ کہ بامن وتی سر ءَ وتی قوم ءِ سر ءَ دراھیں زلماں چارگ ءَ پد برے آسر ءَ اھتگ ءُ رستگ کہ ایوک ءَ عدم تشدد آیاں نوکیں قرن ءِ تہ ءَ زندگ کُرت۔ بلے بامن تنے وھدی نہ زانت کہ ایش چے پیم ءَ بوت۔ کُرت۔
 گوں تاج خان آئی سیاسی باث آئرا نوکیں کشکانی سر ءَ برگ ءَ اتنت۔ ءُ آ ایشاں وتی رودپتر ءِ تہ ءَ نویسان اَت۔
 بامن ءَ اے ھبر اَت۔ کہ آئرا گوں ایدگہ سنگتاں ھوار چاڑدہ سال کئیز ءِ سزادیگ بوتگ اَت۔ کہ بازیناں عمر کئیز دَیگ بوتگ اَت۔ ءُ پہ ھپتیں ورنایاں پاھو ءِ سزا بوتگ اَت۔ بلے مُلک ءِ مزنیں عدالت ءِ تہ ءَ آیانی اپیل منظور بوتگ اَت۔ کہ نوں ھر روچ آیانی پیشی پاشی اَت۔ کہ پولیس ءِ یک دراجیں وین ءِ تہ ءَ آیاں برگ ءُ آرگ بوت انت۔
 گوں ھر شپی ءِ گْوزگ ءَ پد میر بوھیر ءِ پیشانی ءِ کرنچ گیش بوان اتنت۔ ءُ آ نہ زانت کہ دیمتر ءَ چے بیت۔
 دراھیں سنگت چہ وتی باندات ءَ بے ھبر اتنت۔ ھنچش چشکہ ھر انسان چہ وتی باندات ءَ بے ھبر اَت۔ ءُ نہ زانت کہ آئوکیں روچاں گوں آئی چے بیت۔
 دراھیں سنگت چہ وتی باندات ءَ بے ھبر اتنت۔ ھنچش چشکہ ھر انسان چہ وتی باندات ءَ بے ھبر اَت۔ ءُ نہ زانت کہ آئیوکیں روچاں گوں آئی چے بیت۔ بلے یک پرکے۔ ایشی تہ ءَ مان اَت۔ کہ وھدے تئی باندات ھدائی دست ءَ بیت۔ گُڑا تو گوں وتی دل ءَ اُمیتانی کندیلاں رژنا کن ئے۔ کہ ھدا تئی باندات ءِ روچاں شرکنت۔ ءُ ترا زندگ ءُ سلامت دار اِیت۔ ءُ ترا چہ ھر بلاہ ءُ چہ ھر مشکل ءُ گرانی ءَ رکھین اِیت۔
 بلے اگاں تئی باندات ءُ تئی بہت ءُ طالع دگہ کسے ءِ دست ءَ بنت۔ یعنے تئی وتی جند ءِ پیم ءَ یک انسانی ءِ دست ءَ بنت۔ ءُ آ ترا عمر کئیز ءُ پاھو دات کنت۔ گُڑا تو چے گْوشت۔ کن ئے۔
 نوں بامن ءِ دل وس وسان اَت۔ ءُ آ نہ زانت کہ اچ اے گُڈی ئیں اپیل ءَ پد زندگ بوت کنت۔ کہ نہ کنت۔ آزات بوت کنت۔ کہ نہ کنت۔
 بلے پدا آ وتی دل ءَ وش کُرت۔ کہ اچ اعلیٰ عدالت ءَ پیسلہ ءِ پد یک اپیلے مُلک ءِ سدر ءُ فیلڈ مارشل ءِ دست ءَ اَت۔ کہ بلکنا فیلڈ مارشل ءُ مُلک ءِ سدرآیانی دراھیں جُرماں پہل بہ کنت۔ ءُ آیاں آزات بہ کنت۔ کئے زانت۔
 سردار نوروز ءِ لجمیں نمازاں چاران۔ ءُ آئی بچ بٹے خان۔ سبزل خان ءُ ایدگہ پنچیں ورنایانی کہ آیاں پاھو ءِ سزا بوتگ اَت۔ سگ ءُ سینگ ءَ چاران ءَ پدا سردارانی مسکرہ ءُ ملنڈ ءَ گوشداران بامن وتی جند ءِ نزوریاں چہ دل ءَ بُرت ءُ آئرا یک دلبڈی یے رست چشکہ اگاں نوں مرگ یا زندے اَت۔ گُڑا گوں ھمے سنگتاں ھور اَت۔
 ءُ آ ھر شپ سفت ءَ وتی نمدیاں نوشتہ کنان اَت۔ کہ اچ ایشی آئرا وتی گرانی سبک زانگ بوت انت۔
 عدالت ءَ لہتیں دگہ ٹھوسیں گواھی ءُ شاھدی بکار اتنت۔ پمیشاپیشی دراج بوان اتنت۔ ءُ آ ھمے پیشیانی نیام ءَ وتی وھد ءَ گوں تاج خان ءِ دیوان ءُ گوں پازل محمد ءُ مُراد ءَ گپ ءُ تران ءِ تہ ءَ گْوازینت۔ ءُ کدی آ بوھیر ءِ دیوان ءَ شُت کہ آ ھرگْوزوکیں روچ ءَ پد گیشتر پریشان بوگ ءَ اَت۔ چشکہ آ بزانتیں کہ گوں آیاں چے بوگ ءَ اَت۔ آئی پادانی الماسگ گیش بوان اَت۔ ءُ شپاں آئی پاد سک دردکنان بوت انت۔ ءُ آئرا ھچ واب نہ اھت۔ ءُ آئرا زند ءِ دوریں یاتانی تہ ءَ ھم واب نہ اھت۔
 کلات ءِ دْرچکانی پن زرگران ءُ کپان اتنت۔ ءُ کدی کدی یک دھنز ءُ گواتے دراھیں کوچگ ءَ چشکہ روپانک جنان چہ سر ءَ تاں پاداں سرینت کہ ھر دْرچک چہ وتی جند ءِ گرانی ءَ چشکہ چوٹ ءُ کب بوت۔ ءُ یک توارے پاد اتک۔ چشکہ پن ءُ بوچانی دل ءَ کسے درد دَیگ ءَ انت۔ کسے آیاں اچ ایشانی رگ ءُ روھتگاں در کنگ لوٹ اِیت۔ ءُ بنگْوج کنگ لوٹ اِیت۔
 رامین ءَ خزان ءِ موسم ءُ بہارگہ موسم دوست نہ اتنت۔ کہ اے ھر دوئیں موسمانی تہ ءَ نہ زان آں پرچے آ لوٹ اِت۔ کہ آ وت کشی بہ کن۔ ءُ وت ءَ راخوک بہ کنت۔ اے موسمانی تہ ءَ آئرا چہ وتی جند ءِ جون ءُ جسد ءَ چہ تُرس اھت کہ چش مہ بیت۔ کہ آ وت ءَ را گوں وتی دست ءَ بہ کُش اِیت۔
 پمیشا خزان ءِ دراھیں زردیں دیگر ءُ شام ءُ شپانی تہ ءَ آ مُدام بے آرام وتی نپاد ءِ سر ءَ تچک واب کپگ ءِ جُہد کُرت۔ تانکہ آ وتی دل ءِ تہ ءَ پاد آئیوکیں سیاہ تہاریں لہڑگانی دستی ءَ دور کمکیں وابانی دنیا ءِ تہ ءَ بروت۔ ءُ ھر چیز ءَ بشموش اِیت۔ اے دنیا ءَ بشموش اِیت۔ ءُ وت ءَ را بشموش اِیت۔ ءُ دنیا ءِ ھر چیز ءَ بشموش اِیت۔ کہ اے دنیا ءِ تہ ءَ آئی سرگْوست ھنچش بوتگ اَت۔ کہ پرائی مذہب یک دوزھے اَت۔ کہ وتی دراھیں جُہد ءُ کوشستاں ابید۔ وتی دل ءِ تہ ءَ اُمیتانی کندیلانی روک کنگ ءَ ابید ھم آ چہو تی زند ءَ دلجم ءُ سرجم نہ اَت۔ چشکہ آئی دل ءِ تہ ءَ یک کمی ءُ یک ھورکی یے مان اتکگ اَت۔ کہ ایش چشکہ ھچ پُھر بوگ ءَ نہ اَت۔ چشکہ آ ناگت ءَ اے دنیا ءِ سر ءَ زندگ بوتگ اَت۔ چہ ڈگار ءَ رستگ اَت۔ کہ ایشی تہ ءَ آئی وتی جند ءِ ھچ واھگ ءُ اوست ءُ لوٹے نہ اَت۔
 کئے آئرا پیدا کُرتگ اَت۔ ءُ پرچے پیدا کُرتگ اَت۔ آ ایشرا نہ زانت۔ پرچا کہ آئرا ھدا ءِ سر ءَ یکین نہ اَت۔ کہ ایش ھست ءُ مذہبانی داتگیں دراھیں دلیلاں آ نہ منّ اِت۔ کہ ھدا ھست۔ چی ءَ کہ زند یک ھنگامے اَت۔ ءُ اے ھنگامیت ءِ تہ ءَ آ زند ءَ یک مسکرا ءُ ملنڈے ھیال کنان بوتگ اَت۔ بلے چشکہ اے مسکرا ءُ ملنڈ زورگ نوں آئی گٹ ءَ کپتگ اَت۔ کہ مہناز ءَ گوں آئی پیش آئیگ ءَ پد نوں مہناز ءِ بیرگیری ءُ سوک آئرا اے دنیا ءِ تہ ءَ چٹ ایوک۔ یکتنا ءُ بیگانگ کُرتگ اَت۔ ءُ دور داتگ اَت۔ کہ آ اے دنیا ءِ تہ ءَ وت ءَ را جتا ءُ چہ دنیا ءَ سندوک ھیال کنان بوتگ اَت۔
 ءُ میش چین ءُ ھزان ءِ موسم ءَ یا کہ بہارگہ ءِ موسم ءَ آئرا وتی زند ءِ ھنگامیت ءِ تہلیں تجربگانی گیشتر مارشت بوت۔ کہ آ اچ اے تہلیں سرگْوستانی عذاب ءَ چہ زوتاں زوت در کپگ لوٹ اِت۔
 یک راھے ایش اَت۔ کہ آئرا واب بیاتیں کہ وت ءَ را بشموش اِتیں۔ دومی آ وت ءَ را خوک بکُرتیں ءُ زندگ مہ بوتیں۔ ءُ سیمی اگاں آ وتی زندگانی ءِ درنیام ءَ یک نزینکی یے لوٹ اِت۔ گُڑا آ اِنکس نشگ بوتیں۔ کہ وتی ءُ زندگانی ءِ درنیام ءَ یک ھنچشیں تعلقداری یے پیدا بکُرتیں کہ اے نزینکی ءُ تعلقداری آنکہ یک گرز ءُ گباریں ءُ یک تھامور ءُ تہاریں سیادے اَت۔ کہ ایشی تہ ءَ آ زندگانی ءِ تپد ءَ وتی دل ءَ مارشت کنان بوت۔ کہ آ زندگ اتنت۔ آنکہ نشہ ءِ زند ءِ تہ ءَ مردم وتی ءُ زند ءِ درنیام ءَ ھما راستی ءِ اسولاں شموش اِیت۔ کہ اد ءَ ھر دراہ ءُ جوڑیں مردم زند ءِ اے راستی ئیں نزینکی ءُ سیادیاں زانت ءُ پوہ بیت۔ کہ درآئیوکیں روچ ءُ کپوکیں ماہ ءِ ندارگاں چہ وش بیت۔ کہ روچ ءِ بْرمشاں وتی دیم ءَ مارشت کنت۔ کہ وتی اُمیتانی سر ءَ زندگ بیت۔ بلے نشگ ءِ زند ءِ تہ ءَ گوں زند ءَ نزینکی ءُ سیادی ءِ یک وت گڑیں یا کہ پریبانی سیادی ءُ نزینکی یے مان کئیت۔ کہ ھمے پریبانی تہ ءَ مردم کمکیں وش بیت۔ کہ آ زندگ انت۔ آ سلامت انت۔ آ مرگ نہ لوٹ اِیت۔ کہ تنے وھدی آ گوں زند ءِ چٹ ءُ ساداں بندوک انت۔ آنکہ اے چٹ ءُ سیاد باز نزور انت۔ باز کمزور انت۔ بلے انگت ءَ ھمے پریبانی پارت ءِ تہ ءَ مردم وتی زندگانی ءَ گْوازینت۔ کہ بلکنا ایش چہ وتی کشی ءَ شر تر اَت۔ ءُ چہ وشیں واباں کمتر اَت۔ نشگ زند ءِ یک ھنچشیں پریبے اَت۔ کہ ایشی ءِ تہ ءَ مان کپگ ءَ رند مردم وت ءَ را چہ راستی ءِ کشک ءَ دور یک جتائیں دنیا ءِ مردمے ھیال کُرت۔
 رامین کلات ءِ میش چین ءِ موسم ءِ تہ ءَ نہ زانت کہ چے بہ کنت۔
 لہتیں روچ ساری آ گوں وتی ماس ءُ گہار ءُ براساں وتی براس بامن ءِ ملاقات ءَ جیل ءَ شُتگ اَت۔ کہ جہلگ ءِ عدالت ءَ آیاں سزا داتگ اَت۔ ءُ نوں آیانی اپیل اعلیٰ عدالت ءِ تہ ءَ اَت۔ کہ کس نہ زانت کہ چے بوگ ءَ اَت۔ ءُ آئی پِس ءُ میر احمد یار خان ءِ کسمت ھم گوں دراھیں مردماں ھور ءُ ھوار بندوک اَت۔ کہ اے دراھیں چیز رامین ءُ بلکنا ڈیھ ءِ ھر مردم ءَ متاثر کنان اتنت۔
 بلے ڈیھ ءِ گم۔ گمے نہ اَت۔ اسل گم مہنازئیگ اَت۔ کہ مہناز تگ ءِ تہ ءَ آیگ ءَ نہ اَت۔ ءُ گوں آئی اد ءَ کلات ءَ آیگ ءَ نہ لوٹ اِت۔ ءُ ناکو میر مُراد جان ءِ مرگ ءَ پد آئی بچ میر شیہک مہناز ءِ سر ءَ زور پردات نہ کُرت۔ پرچا کہ ماس مُدام مہناز پُشتی وانی کُرت۔ ءُ مزار لوگ ءِ تہ ءَ نہ اَت۔ ءُ وت ءَ را چیرداتگ اَت۔ گُڑا پرائی باز مشکل ءُ گران اَت۔ کہ آ مہناز ءَ کلات آیگ ءَ پہ راضی بہ کُرتیں۔
 ءُ باز وھدآئراھیال اھت کہ مہناز ءَ سہن ءُ طلاق بداتیں تانکہ آیانی درنیام ءَ ھر روچ ءِ جنگ ءُ جیڑہ ھلاس بوتیں۔
 بلے آ مہناز ءَ سہن دَیگ نہ لوٹ اِت۔ چی ءَ کہ آ نوں گوں مہنازءَ راستی مہر کنگ لوٹ اِت۔ آ مہناز ءَ وتی جنین کنگ لوٹ اِت۔ ءُ آ ھما یاتاں یک وارے پدا زندگ کنگ لوٹ اِت۔ کہ چہ مہناز ءَ سیر ءَ ساری آ مہناز ءِ بارو ءَ دیست انت۔ وتی پکرانی تہ ءَ جاگہ داتنت۔
 بلے نوں رامین ءَ مارشت بوان اَت۔ کہ بلکنا مہناز ءِ دل اچ آئی کار ءُ کُرتوتانی سبب ءَ چٹ پرشتگ اَت۔ کہ نوں مہناز آئرا وتی مرد نہ زانت۔
 اگاں مہناز من ءَ وتی مرد نہ زانت۔ گُڑا مہناز کئی ءَ را وتی مرد ھیال کنت۔ اے شک ءُ اے وسوسگ ءُ اے ڈولیں دل توسیں ھیال ءُ پکر رامین ءِ دل ءِ تہ ءَ ھنچش پیداک بوت انت۔ چشکہ باز بے دمیں مار وتی سراں بُرز کنان چہ چاریں دمگاں آئرا ڈنگ بہ جنت۔ ءُ آ ڈنگاں انگت برداشت کنان بہ بیت۔
 پرچے۔
 چے اے ڈنگانی پیدا کنوک آ وت نہ اَت۔ کہ آ وتی ورنائی ءُ پکر ءُ فلسفہانی لہڑگ ءُ جوشانی تہ ءَ زند ءَ یک مسکرا ءُ یک ملنڈے ھیال کنان بوتگ اَت۔ ءُ آ وت وتی آروس ءُ سیر ءِ بندات ءَ گوں مہناز ءِ زند ءَ لئیب ءُ گْوازی کنان بوتگ اَت۔ کہ نوں مہناز ءِ دل اچ آئی پرشتگ اَت۔ گُڑایکوارے پدا مہناز ءَ مہرکنان لوٹ اِت۔ بلے آئرا ھبر نہ اَت۔ کہ جنین آدم ءِ کست ءُ کینگ چہ اُشتر ءِ کست ءُ کینگ ءَ ھم گیشتر اَت۔ یا کہ آئی بروبری ءَ اَت۔ کہ جنین آدم ءِ دل اگاں یک رندی ھراب بوت۔ گُڑا پد ءُ پد ایش ھوار نہ کپت۔
 نہ زاناں پرچے رامین ءَ ھیال آیان اَت۔ کہ مہناز گوں ڈاکٹر دیدگ ءَ بلکنا مہر ھست اَت۔ بلکنا ڈاکٹر دیدگ پرائی ھما آئیدیل مرد اَت۔ کہ مہناز چشکہ آئی ودار اَت۔ ءُ نوں مہناز ءَ چشکہ آئی آئیڈیل دست کپتگ اَت۔
 ڈاکٹر دیدگ ءِ بارو ءَ ناگت ءَ رامین ءِ دل ءَ یک ناکٹوکیں کست ءُ کینگے سر زُرت ءُ آ نہ زانت کہ چے پیم ءَ آ چہ ڈاکٹر دیدگ ءَ ایشی بیر ءَ بگیرت۔
 آنکہ ڈاکٹر دیدگ ءُ مہناز ءِ مہرانی سر ءَ آئی دل ءَ ماں یک شکے مان اھتگ اَت۔ ایش پیلو ءَ سرجمیں ھبرے نہ اَت۔ کہ راستی مہناز ڈاکٹر دیدگ ءَ گوں مہروانی ءِ گْوانزاں وران اَت۔ بلے چہ مہناز ءِ انکار ءُ آئی گوادر ءِ روگ ءُ آئیگ ءُ گرّ ءِ نادراھجاہ ءَ آئی ءِ کار کنگ ھما کست ءُ کینگ اَت۔ کہ ایش ساری ءَ یک کسان ءُ گْونڈیں شکے اَت۔ بلے نوں اے شک مزن بوان تِرک کُرتگ اَت۔ ءُ کست ءُ کینگانی یک مزنیں دْرچکے جوڑ بوان اَت۔ کہ آئی ساھگ ءَ وشیں سرگوشانی جاہ ءَ یک تبد ءُ یک زرابے اَت۔ کہ ایش ھر کنڈ ءَ چہ آئرا سوچان ءُ بُن دیان اَت۔ ءُ آ ھمے بُن دیوکیں آچ ءِ تہ ءَ سُچان دوزھہ یے ءِ تہ ءَ اَت۔
 ءُ نوں رامین ھیال کنان اَت۔ کہ اچ اے دوزھہ ءَ چون دربکپ اِیت۔ کہ اد ءَ آئی بدن ءُ ارواھ ءِ کنڈ ءُ کنڈ تارتار سُچان گران اَت۔
 من مہناز ءَ سہن بدیاں۔ من گوں ڈاکٹر دیدگ ءَ چیزے بہ کن آں۔
من وت ءَ را وت گوں وتی دستاں بہ کُش آں۔
 یک سارتیں شپی ءَ کہ گوات چِکگ ءَ اَت۔ ءُ دْرچک چوپدرد ءُ زدگیں ٹپی ئیں دل ءَ چیگانٹ ءُ پریات جنان اتنت۔ تو رامین داروگہ دُرّاؔ ءِ بونگ ءِ تہ ءَ پُترت کہ اد ءَ ھر شپ ءِ ڈول ءَ دُرا وتی چرس ءِ نشگانی تہ ءَ مشکول اَت۔
 وھدے آ رامین دیست تو آئرا بیا پخیر کُرت۔ ءُ وش آمد کنان بوت۔ ءُ پدا پرائی بوپے مان کُرت۔ ءُ بالشتے آئی پُشت ءَ ایر کُرت۔ ءُ جست کُرت۔
 رامین۔ مروچی تو من ءَ شر زانگ نہ بئے۔ پرچے۔
 ءُ رامین گوں وتی گڑوکیں چماں داروگہ دُرّاؔ ءَ چاران گْوشت۔
 زان ئے۔ مردم اے دنیا ءِ تہ ءَ چون وش بہ بیت۔ کہ اے دنیا یک دوزھے۔ تو اے بادشاھی ماھل ءِ بُن ءَ نندوک اے ماھل ءِ کنگرہ ءُ برجاں بچار کہ چنکس سوگی انت۔ یک زمانگے اے ماھل آبات ءُ برجاہ اَت۔ ءُ اد ءَ زندگانی ءِ نشان گندگ ءَ آیگ ءَ اتنت۔ کہ ھر نیمگ ءَ یک گل ءُ چیچاڑے ءُ یک کھندگ ءُ ٹکایے گندگ بوت۔ اِشکنگ بوت۔ بلے مروچی ایشی کنڈ کنڈ ءُ سروگ سروگ ءَ ایشی ھر کنڈ ءُ دمَگ ءَ بومب نندوک موتک کنان انت۔ کہ یک دورے چو بزاں کٹ اِت۔ یک زمانے بزاں تہر بوت۔ یک قرنے گْوست۔ ءُ یک دور ءُ باری یے نہ زان آں کُجا گار ءُ زیان بوت۔ اے زند ءَ بچار ایشی بے وقعتی ءُ بے معنائی ءَ بچار۔ ایشی بدل
بوگ ءَ بچار کہ زند چہ کُجا بنا بیت۔ ءُ کُجا کٹ اِیت۔ من ءَ پہ خان میر احمد یار خان ءَ ارمان ءُ اپسوز آیگ ءَ انت۔ بلے من ءَ ھما مردماں ھم اپسوز ءُ ارمان بوگ ءَ انت۔ کہ آ پہ خان میر احمد یار خان ءِ نام ءَ مروچی زندان ءِ تہ ءَ بندی ءُ کئیز وتی پاھو ءِ ودار ءَ انت۔ کہ کدی آیانی اپیل منظور بہ بیت۔ یا کہ مہ بیت۔ ءُ آ پدا پاھو ءِ چٹ ءَ گوں بندوک جہل مرگ ءِ کورچات ءِ تہ ءَ لونجان بہ بنت۔
 داروگہ دُرّاؔ برائی چرس ءِ پُھریں سگریٹے تچک کُرت۔ ءُ آ سگریٹ ءَ گپت ءُ چِکان بوت۔ ءُ آئرا وتی ھبر گیشتر وش زانگ بوت انت۔ ءُ آئی دل لوٹ اِت۔ کہ امشپی گوں داروگہ دُرّاؔ گپ بہ جنت۔ چی ءَ کہ مروچی چہ پیشم ءُ دیگر ءَ آئی ھیالانی تہ ءَ یک نا اُمیتی ءُ یک دل گرپتگی یے اھتگ اَت۔ کہ اچ آئی دماغ ءَ دور بوگ ءَ نہ اَت۔
 ءُ داروگہ اچ آئی کراری ءَ جست کُرت۔
 چے تو ھیال کن ئے۔ کہ آیانی اپیل منظور بیت۔
 چہ ڈکٹیٹر ءَ ھر چیز بوت کنت۔ اگاں اپیل نامنظور بوت۔ تو پدا پیسلہ ڈکٹیٹر ءِ دست ءَ انت۔ کہ آیاں پہل بہ کنت۔ یا کہ پیسلہ ءِ سر ءَ عمل بہ کنت۔
 ءُ داروگہ دُرّاؔ ءَ چشکہ تُرس بئیت۔ جست کُرت۔
 چے ھپت سرمچاراں۔ ڈیھ ءِ لعلاں پاھو بوت کنت۔ چے خان صاحب ءَ ھم عمر کئیز بوت کنت۔ چے بامن چاڑدہ سال جیل ءِ تہ ءَ گوازین اِیت۔ چے ایدگہ سدانی
مردم ھنچش ڈکٹیٹر ءِ دست ءَ سیاہ تہاریں زندان ءِ تہ ءَ سڑان مرگ ءِ تہاری ءَ تہ ءَ گار بنت۔ چے رامین اے ڈول بوت کنت۔
 اے زند ءِ تہ ءَ ھر چیز بوت کنت۔ رامین وتی چرس ءِ سیمی یا کہ چہارمی دم ءَ جنان گْوشت۔ ءُ وتی ھبر ءَ دیمی بران بوت۔ اے زند ءِ تہ ءَ۔ اے دوزھہ ئیں زند ءِ تہ ءَ ھر چیز بوت کنت۔ پمیشا من ھیال کن آں کہ من زندگ مہ بوتین آں۔
 بلے تو پرچے مُدام وتی مرگ ءِ گپّاں جن ئے۔
 پمیشا کہ منی گناہ۔ باز انت۔ من زند ءَ نہ زان آں چی یے ھیال کُرتگ اَت۔ بلے نہ زان آں گوں من چے بوگ ءَ انت۔ کہ اے آریپیں دردانی تہ ءَ مہناز ھم من ءَ یلہ داتگ ءُ شتگ۔
 بلے تو بی بی ءَ بیار بی بی نئیت۔
 پرچے نئیت۔ داروگہ وتی سر ءَ موداں گوں وتی دستاں شک کنان گْوشت۔ ءُ رامین پسو دات۔
 پمیشا کہ۔ آ دیمتر ءَ ھچ نہ گْوشت۔ ءُ پدا آئی چمانی تہ ءَ ارس درا بوت انت۔ ءُ پلوتگی پلوتگی وتی ارساں داران گْوشت۔ بلے اے ھبر ءَ داروگہ تو اچ من جست مہ کن۔ من ءَ ھر چنت جست بہ کن۔ بلے من ءَ بی بی ءِ بارو ءَ جست مہ کن۔
 پدا داروگہ دُرّاؔ دیست کہ آئی ارس رچان بوت انت۔ چشکہ مشکے کڑک بہ بیت۔ ءُ آئی کڑکاں چہ آپ رِچان بہ بیت۔
 ءُ داروگہ آئرا تسلا دیان بوت۔
 تو مہ گریھ۔ شازادگ۔ گوں تو گریہگ زیب نہ دنت۔
 ءُ رامین وتی ارساں پہ وتی دامن ءَ پاک کنان گْوشت۔
 نہ زان آں من ءَ گریہگ پرچے آیگ ءَ انت۔ من وت نہ زان آں کہ وتی ارساں چے پیم ءَ بدارآں۔ من ءَ تئی بی بی ءِ بے وپائی ءِ سر ءَ گریہگ آیگ ءَ نہ انت۔ من ءَ گریہگ آیگ ءَ انت۔ کہ من پرچے زندگ اوں۔ اے دراھیں زندگانی چی یے۔ ایشی ءِ المیں دردانی آسر کُجا انت۔ بنی آدم اے دنیا ءِ تہ ءَ پرچے زندگ انت۔ آ ئی زند ءِ معنا چے انت۔ آ اچ اے زند ءَ چے لوٹ اِیت۔ پرچے لوٹ اِیت۔ ھدا کُجا انت۔ بنی آدم ءِ دردانی متلب چے انت۔ ءُ بنی آدم ءِ آزاتی ءِ متلب چے انت۔ دُرّا تو نہ زان ئے۔ کہ من چے ھیال کن آں۔
 ءُ پدا آ ھر دو چپ بوت انت۔ ءُ تاں دیر ءَ ھچ نہ گْوشت۔ چشکہ چہ رامین ءِ گریہگ ءَ پد آیانی دراھیں ھبر ھلاس بہ بنت کہ گُڈّ سر ءَ زندچشکہ ایوک ءَ یک عملے اَت۔ کہ ایشید دراھیں فلسفہ ءُ دراھیں گپ ءُ ھبر بیکار اتنت۔ ءُ پوک اتنت۔ پرچا کہ ایش مردم ءَ چہ عمل ءَ دور داتنت۔
 ءُ پدا دیر ءَ رامین گْوشان بوت۔
 تو دگہ گپ بہ جن۔ اے ھبراں چہ دل ءَ بہ بر۔ کہ کئے چے کُرت۔ ءُ کئے چے نہ کُرت۔
 رامین نہ زانت کہ چے پیم ءَ زند ءِ چھیل ءُ چانکانی تہ ءَ آ وتی زند ءِ ھمروچیگیں پکراں دیم ءَ بُرتیں۔ کہ کدی کدی چہ بازیں پکراں آئی پکرانی دیمرئی ءُ ردوم چشکہ اوشتات۔ ءُ آئرا نہ سُج اِت۔ کہ دیم ءَ چے بہ کنت۔
 آ تاں دیر گوں دُرا ءَ نندوک چرس کشان بوت۔ ءُ پدا دروازگ ءِ ٹکگ ءِ توار بوت۔
 دُرا پاد اھت۔ ءُ دروازگ ءَ پچ کُرت۔
 آیانی گس ءِ ھذمتگار دروازگ ءَ اوشتوک ءُ آ دُرا ءَ بی بی ھانی ءِ کلوھے دیان اَت۔ کہ آ زوتاں زوت وت ءَ را گس ءَ سر بہ کنت۔
 چے ھیر انت۔ دُرا اچ ھذمتگار ءَ جست کُرتگ اَت۔ بلے ھذمتگار ھچ نہ گْوشتگ اَت۔
 ءُ رامین وتی سواساں پادا کُرتگ اَت۔ ءُ گوات ءُ لوڑانی تہ ءَ وتی لوگ ءَ اھتگ اَت۔ کہ اد ءَ یک موتکے پاد اھتگ اَت۔ کہ ایدگہ شازادگانی جنین آدم نندوک موتک کنان اتنت۔ رامین موتک ءِ تواراں اِشکُت تو آئی دل ڈُب اِت۔ چشکہ آیانی گس ءِ تہ ءَ کسے
مرتگ کہ اِنکس موتک بوان انت۔
 آ تہ ءَ کہ پُترت تو ھدائیداد آئی کسانیں براس آئی دیم ءَ اھت ءُ گْوشان بوت۔
 پاھو ءِ اپیل منظور بوتگ اَت۔ ءُ نوں ھپتیں سرمچاراں دو سے روچ ءِ تہ ءَ سکھر ءُ ھیدرآباد زندان ءِ پاسی گاٹاں پاھو دَیگ بوگ ءَ اَت۔ ءُ ایدگراں عمر کئیز ءُ چاڑدہ چاڑدہ سال ءِ کئیز گوازینگی اَت۔ ڈکٹیٹر وتی مگوزی ءُ بے چیتائی ءُ لاپرواھی ءِ تہ ءَ وتی انسان گری ءِ دراھیں ھد ءُ ھدوداں چہ گْوستگ اـت
 ءُ نوں آئی ماس ءُ ایدگہ جنین آدم موتک کنان اِت۔ انت۔ ءُ کلات ءِ دْرچک ڈن ءَ بلکنا گریہان ءُ چیگانٹ جنان اتنت۔ ءُ بُرز یک سیاھیں شپے اَت۔ ءُ کس نہ زانت کہ گوں آیاں چے بوگ ءَ انت۔ ءُ پرچے بوگ ءَ انت۔ رامین ءِ پادانی چیر ءَ چشکہ ڈگار سُر اِت۔ ءُ یک زمین جمبے اھت۔
 رامین جنیادمانی کِر ءَ نہ شُت ءُ دیوان جاہ ءِ تہ ءَ نشت کہ اود ءَ شازادگ مچ بوتگ اَت۔ ءُ ولیعہد ھم نندوک اَت۔ ءُ کس اے جاوراں نام ئے۔ دات نہ کُرت۔ ایوک ءَ گوں زڑوکیں چماں ھر کس یک دومی ءَ چاران اَت۔ کہ رامین ءِ ھیال ءَ بنی آدم ءِ ھچ جاوری ءَ معنایے نہ اَت۔ ءُ نیکہ بوت۔ کُرت۔
 بلے اے ھپتیں سرمچار کہ دو سے روچ ءِ تہ ءَ پاھو ءِ چٹ ءُ ساد ءَ دروت گران
اتنت۔ ایشانی مرگ وت زند ءِ بے معنائی ءَ گیش کنان اَت۔ ءُ ناگناہ ءُ ناحق پہ وتی ڈیھ ءُ وتی ساہ ءَ دیان چشکہ یک مزنیں معنایے پیدا کُرتگ اَت۔ کہ اے معنا بلکنا زند ءِ دراھیں معنا ءُ متلباں چہ بُرز اَت۔ چی ءَ کہ آ معافی نہ لوٹ اِتگ اَت۔ وتی سر ءَ جہل نہ کُرتگ اَت۔ ءُ وتی زند ءَ پہ پنڈ ءُ مورنہ کُرتگ اَت۔ خیرات نہ لوٹ اِتگ اَت۔ بلکنا پہ مُدامی زندگ بوگ ءَ اے زند ءَ ندر کُرتگ اَت۔ چے اچ ایشی دگہ مزنیں قدرے ھست اَت۔ دگہ معنایے ھست اَت۔ مرگ ءَ پد ایدگہ دراھیں قدر پوک اتنت۔ ھر کس کہ وت مرگ ءِ تہ ءَ زندگوازینتگ گُڑا آزانت کہ ایشی متلب چے اَت۔
 ھما شپ رامین پکر جنان بوت۔ ءُ پدا گوں وتی براساں سُہب ءَ مالہ پہ سکھر جیل ءَ رادگ بوت۔ کہ لہتیں روچ ساری آ ھموداں شُتگ اَت۔
 بامن زندان ءِ تہ ءَ سے روچ ءَ چہ نہ وپتگ اَت۔ ءُ دراھیں ھویلی ءِ تہ ءَ کس واب نہ کپتگ اَت۔ نہ سردار۔ نیکہ بوھیر۔ ءُ بیرم ءُ نیکہ سردار نوروز خان ءُ ھپتیں سرمچار میر بہاول خان موسیانی۔ میربٹے خان زرکزئی۔ میر جمال خان نچاری۔ میر سبزل خان زرکزئی۔ میر مستی خان موسیانی۔ میر ولی محمد زرکزئی۔ ءُ میر غلام رسول نچاری۔ کہ آیاں پاھو ءِ سزا ءَ مزنیں عدالت ھم برجاہ داشتگ اَت۔ ءُ سردار نوروز ڈکٹیٹر ءِ ءُ فیلڈ مارشل ءِ دیم ءَ رھم ءِ اپیل ءِ سکی ءِ منع کُرتگ اَت۔ کہ ھپتیں لعل ءُ سرمچار ھم رھم ءِ اپیل نہ منّ اِتگ اَت۔ کہ آ پہ مرگ ءَ تیار اَت۔ مرگ ءَ وت زُرتگ اَت۔ ءُ مرگ ءِ پری ءَ بگل ءَ کُرتگ اَت۔ کہ دو
روچاں پد آیاں پاھو دیگی اَت۔ ءُ دراہ پہ آیاں گریہگ ءَ اتنت۔ ءُ ھر کسی چم چہ ارساں پُھر اتنت۔ ءُ ھر کس بے واب اَت۔
 بامن تانکہ شپ ءَ دروازگ بند نہ بوتگ اَت۔ ھپتیں سرمچارانی سرون ءُ پادون ءَ نندوک آیانی پاداں دروت داتگ اَت۔ ءُ گریہتگ اَت۔ کہ ڈیھ ءِ اے سرمچار بشکھندگ بامن ءُ ایدگراں تسلا داتگ اَت۔ کہ آ پرچے گریہگ ءَ انت۔ وھدیکہ آ اے مرگ ءَ وت وش اھتک کُرتگ اَت۔ کہ دومی شپ ءَ وھدے روچ ءِ اسپیدگ شپ ءِ چادر ءِ تہء۔ وتی چاند ءِ تار ءَ مان کنان بیت۔ تو پہ آیاں یک نوکیں زندے بنا بیت۔ ءُ اے ھما زند انت۔ کہ ایشی واھگ ءُ اوست ءَ چشکہ آ وتی دراھیں عمر ءَ گْوازینتگ اَت۔ کہ نوں ھما شپ ءَ آیگی اَت۔ ءُ آ اے شپ ءِ پری ءَ ساری ءَ وتی سر ءَ بال کنان دیستگ اَت۔ پمیشا آ بشکھندگ اَت۔ بلے بامن گریہان اَت۔ ءُ تنے ھد ءَ کہ بیرم ءُ بوھیر ءِ گریہگ بند بوگ ءَ نہ اَت۔ ءُ ھر سئیں سردار گریہان اتنت۔ بلے سردار نوروز گریہگ ءَ نہ اَت۔ ءُ آ وتی نماز ءَ پد دعا لوٹ اِت۔ ءُ بامن ءَ اولی وار ھیال اھت کہ آ ھما ڈول ءَ۔ سردار نوروز ءِ پیم ءَ نماز بوان اِیت۔ ءُ ھما ھدا ءِ دیم ءَ وتی سر ءَ جہل بہ کنت۔ کہ تمام عمر اچ ایشی انکاری بوتگ اَت۔ ءُ آئرا نہ منّ اِتگ اَت۔ ءُ اچ آئی یاگی بوتگ اَت۔ ءُ بگاوت کُرتگ اَت۔ بلے امشپی آ ھمے ھدا ءَ منّ اِت۔ پرچا کہ اے ھدا زندان ءِ سیاہ تہاریں کل ءَ دپ ءَ اوشتوک اَت۔ کہ اے ھما ھدااَت۔ کہ پہ دراھیں عمر آئراھمے ھدا ءِ شوھاز اَت۔ ءُ
اے ھدا ءِ عکس ھپتیں سرمچارانی دیم ءَ درا اَت۔ کہ آیک ڈکٹیٹری ءِ زلم ءُ زوراکیانی دیم ءَ وتی مرگ ءَ وش اھتک کُرتگ اَت۔ کہ بلکنا آیانی مرگ ءَ پد بنابوئوکیں المیں زند اے ڈکٹیٹر ءُ فیلڈمارشل ءِ مرگ پد بہ بیت۔ کہ باندا ڈکٹیٹر ءَ مردم چہ دل ءَ بر انت۔ بلے اے ھپتیں سرمچارانی مرگ ءَ کدی چہ دل ءَ نہ بر انت۔
 اے ھپتیں سرمچار نمیران اتنت۔
 بامن نہ زانت کہ چے پیم ءَ آ چہ وتی براھندگیں ڈیھ ءِ یلیں پُسگاں چہ جتا بہ بیت۔ کہ ایش پرائی یک سکیں شپے اَت۔ کہ باندا اے شپ ءِ گُڈّ سر ءَ آیاں پاسی گاٹ ءَ برگی اَت۔ چارسنگتاں سکھر ءِ تہ ءَ۔ ءُ سے سنگتاں ھیدرآباد ءِ تہ ءَ۔
 ھما شپ ءَ بامن جیلر ءِ دست ءُ پاداں کپت۔ کہ آئرا لہتیں ساھت گوں اے لعلاں نندگ ءِ موکہ بداتیں بلے جیلر آئرا پاد کُرت۔ ءُ آ گوں وتی یلیں سنگتاں بگل گیر بوت۔ ءُ گُڈی ئیں وار ءَ آیاں چار اِت۔ ءُ پدا جیلر آئراتیلانک دیان وتی بونگ ءِ نیمگ ءَ بُرت ءُ پدا بامن نہ زانت کہ اے شپ برائی چون گْوست۔
 سُہب ءَ یک گْونڈ ءُ کسانیں ھالے چاپ بوتگ اَت۔ کہ ڈیھ ءِ ھپت سرمچاراں گوں مُلک ءَ گداری ءُ بگاوت ءِ جرم ءِ تہ ءَ پاھو دَیگ بوت۔ کہ ساری ءَ قرآن شریف ءِ اوستء۔ آیاں چہ کوہ ءَ جہل کنگ بوتگ اَت۔
 بامن گریہت ءُ چہ ھال ءَ بے ھال بوت۔ ءُ آ نہ زانت کہ نطشے راست اَت۔
یا کہ جان پال سارتر۔ کہ پہ یکے زند ھطرہانی تہ ءَ زندگ بوگ ءِ نام اَت۔ ءُ ھیرو ءِ مرگ آئی وتی گچین کُرتگیں مرگ اَت۔ کہ آ ایشرا پہ وت۔ وت زور اِیت۔ ءُ پہ دومی ءَ دراھیں زند یک پوکیں ءُ ھشکیں جزبگ ءُ لہڑگے اَت۔ کہ ایشرا ھچ معنایے نہ اَت۔
 ما سُہب ءَ آ رامین ءَ وتی ایدگہ سیاد ءُ وارثاں سپرنٹنڈٹ جیل ءِ کمرہ ءِ تہ ءَ دیست کہ ڈکٹیٹر تنے وھدی پیسلہ نہ کُرتگ اَت۔ کہ آیانی عمر کئیز ءُ چاڑدہ سال کئیزانی اپیل چے بوتگ اَت۔ آیانی کسمت ءُ بہت ءُ طالع یک مردمی ءِ دست ءَ اَت۔ وھدیکہ ھپت لعلیں شہیدانی یک دگہ نوکیں زندے بنا بوتگ اَت۔ ءُ آ چہ ڈکٹیٹر ءِ بے واگیں زور آوری ءَ باز دُور شُتگ اَت۔
 ھر ذات۔ قوم ءُ مُلک ءِ زند ءِ تہ ءَ یک روچے کئیت وھدے آ وتی گْوستگیں روچاں شموش اِیت۔ ءُ زند ءِ بندات ءَ چہ نوک سر ءَ کنت۔ ھنچش چشکہ قہر ءُ سیاھیں زمستان وھدے بہارگہ ءَ ھوار کپ اِیت۔ گُڑا شپانک وتی گرمیں لیوس ءَ شان اِیت۔ ءُ وتی گرماگ ءِ لیوس ءَ پوش اِیت۔
 ءُ نوں بامن یک وارے پدا وتی نریان ءَ سوار چہ کلات ءَ دیم پہ وتی مُلک ءُ ڈگاراں دشت گوران روان اَت۔ کہ چہ وتی بندی گری آزات بوگ ءَ پد آ اولی وار وتی مُلک ءُ ڈگارانی چارگ ءَ روگ ءَ اَت۔ کہ اِنکس ماہ ءُ سالانی پد آئی مُلک ءُ ڈگار ءُ آپ امبار۔ ءُ بزگرانی اوست ءَ بوتگ اَت۔ کہ آ نوں ایشاں پہ چم ءِ وت چارگ ءُ گندگ لوٹ اِت۔
 موسم نوک زمستان ءِ بنداتی روچ اتنت۔ کہ سُہب ءَ آ وتی گس ءَ وھدے پاد اھتگ اَت۔ گُڑا آئرا تورگ اِتگ اَت۔ کہ مروچی الم ھئور بیت۔ چی ءَ کہ کلات ءِ آزمان چہ سیاھیں جمبراں ابرستگ اَت۔ ءُ گوریچ ءِ جاہ ءَ زرگوات کشگ ءَ اَت۔ کہ زرگوات مُدام جمبراں کار اِیت۔ ءُ گوریچ جمبراں بارت ءُ زیان کنت۔ آ ھیال کنان بوت۔
 سیاھیں جمبر چو گریوانیں ءُ پلوتگی ئیں چماں چشکہ ارسانی شلگ ءُ گول گول بوان اتنت۔ بلے وھدے بامن رکیب ءِ تہ ءَ پاد ءَ ایرک کنان بے وتی اسپ ءَ سوار
بوت۔ تو گْرند ءِ شمبلاک آئی چمانی تہ ءَ مان اھت ءُ پدا گْرند ءِ توار بوت۔ تو بامن ھیال کُرت۔ کہ ھور نہ بیت۔ پرچا کہ سُہب ءِ جمبر اگاں آئی تہ ءَ گرند ءُ گروکے مان بہ بیت۔ گُڑا کدی ھور نہ کن۔ ءُ ھنچش دیمی گوز اِیت۔
 گوں ھمے ھیالاں بامن وتی اسپ ءِ سنجیں زین ءِ سر ءَ سوار دیم پہ دشت گوران ڈپول کنان بوت۔ بلے چہ کلات ءِ روکپتی کوھاں ساری ءُ چہ شار ءَ ڈن آ وتی اسپ ءَ تاچینان بوت۔ کہ وتی اسپ ءِ سر ءَ تانا ءُ ایوک وتی مُلک ءُ ڈیھ ءِ آزاتیں گواتانی تہ ءَ بال کنان آئرا وتی جند ءِ آزاتی ءِ یک جہلانکیں مارشتے بوت۔
 آئرا وتی گْوستگیں روچانی گْوزگ ءِ سر ءَ یک دگہ پیمیں ارمان ءُ زہیرواری یے بوگ ءَ اَت۔ کہ اے اومان ءُ اے زہیرواری چہ کسے گلگ دار نہ اَت۔ چہ کسے ءَ شکایت نہ اَت۔ کسی ءِ سر ءَ شک نہ اَت۔ ءُ گوں کسی ءَ بدواھی ءُ کستے نہ داشت بلکنا ایش اے دنیا ءَ تہ ءَ یک مردمی ءِ زہیرواری ءِ ھما مارشت اتنت۔ کہ ایشانی تہ ءَ مردم وت ءَ را دنیا ءَ گوں یک دردی ءُ یک ڈکھے ءِ تعلقداریاں گوں بندوک دیست۔ چشکہ آ اے دنیا ءِ دراھیں سیادی ءُ نزیکی ءُ تعلقداری ءُ یکجئی ءِ مارشت گوں یک دردی ءَ بندوک اتنت۔ چہ جائیکہ ایش ماس ءُ چکانی سیادی بوتیں۔ کہ جنین ءُ مرد ءِ یا کہ براس ءُ گہار ءُ ایدگہ مردمانی کہ بنی آدم ءِ دل ءَ مُدام یک ڈکھ ءُ یک دردے۔ ءُ یک پشومانی ءُ یک ھجالتی ءُ ملامتی ءِ مارشتے گون بوت۔ کہ کس مردمے وت ءَ را اچ اے درد ءُ ڈکھ ءُ اچ اے مارشت ءَ در کُرت نہ کُرت۔ ءُ اگاں کسے اچ ایشی منکر ءُ انکاری اَت۔ گُڑا بزاں کہ آ وت ءَ را وتی پریب دیان اَت۔ کہ زند گوں وتی پیدا بوگ ءَ یک دردی ءِ تہ ءَ گْوست ءُ یک دردی ءِ تہ ءَ مردم مرت۔ ءُ زند ءِ دراھیں جُہد ھمیش اَت۔ کہ کسے اچ اے درد ءَ چوچوں وت ءَ را بُرز بکُرتیں۔
 بلے بامن ءِ ھیال ءَ اے درد ءَ چہ در کپگ ءِ ھچ راھے ساڑی نہ اَت۔ چہ جائیکہ کس ھر چنت کہ اچ ایشی در کپگ ءِ جُہد بکُرتیں۔ چی ءَ کہ زند ءِ بنیات یک المیہ ءِ مارشت ءِ سر ءَ ایر اَت۔ ءُ بنیات ءُ فطرت ءُ کُدرت ءَ کس بدل نہ کُرت۔ بلے کس اچ ایشی ھمے سورت ءَ سر ءَ بُرز بوت کُرت۔ کہ آ زند ءِ ھمے درد ءُ بنیاتی ئیں درد بزانتیں ءُ ایشی تہ ءَ زندگ بوگ ءَ ھیل بکُرتیں۔ بلے ایشی ءِ دردانی ھیل کنگ ءِ متلب ایش اَت۔ کہ کس وتی درداں دگہ کسی ءِ سر ءَ مہ لوج اِتیں۔ دگہ کسے را ایشانی ذمہ وار مہ زانتیں۔ ھچ پکر ءُ فلسفہ ءُ نظریہ یے ءِ تہ ءَ وتی اے درداں زیان مہ کُرتیں۔ پرچا کہ زند تچکاں تچک وت مردم ءِ دیم ءَ گوں درداں ساڑی ءُ موجود اَت۔ ءُ چشیں پکرے نیست اَت۔ کہ آ مردم ءَ چہ وتی جند ءِ ذمہ واریاں سبک بکُرتیں۔ کہ گُڈّ سر ءَ مردم ءَ وتی المیں دردانی دیم ءَ وت اوشتگی اَت۔ ءُ وت وتی ذمہ واریانی تہ ءَ چرے درداں بُرز بوگی اَت۔ تانکہ آ وتی ارمان ءُ زہیرواریاں چہ بُرز بوتیں۔
 چنکس درد اتنت۔ کہ بامن گْوستگیں دہ سال ءِ تہ ءَ رستگ اَت۔ کہ اچ ایشاں نیمگے آ کوہ ءِ تہ ءَ گْوازینتگ اَت۔ لٹانی چیر ءَ بوتگ اَت۔ ءُ پاھو ءِ ساھگ ءَ گوازینتگ اَت۔ کہ اچ لٹ ءُ بے چوپ ءُ کوھانی روگ ءَ ساری آ شاھی ماھل ءِ ایدیم آ دیم ءَ بلکنا شاھی ماھل ءِ تہ ءَ بے کشک ءُ بے راھیں مردماں گوں زندگْوازینتگ اَت۔ کہ وتی جند ءِ طبقہ ءِ مردمانی بے معنائی ءُ بے متلبی ءُ پوکیں زند ءِ سر ءَ ارمان ءُ اپسوز کُرتگ اَت۔ ءُ وتی جند ءِ سر ءَ آئرا ارمان ءُ اپسوز بوان بوتگ اَت۔ کہ آ وتی زند ءَ گوں چشیں مردماں گْوازینان اَت۔ کہ زانگ نہ بوت۔ کہ آ پرچے زندگ انت۔ ءُ پدا ھمے وت کوشی ءَ چہ تتک۔ آ کوہ ءِ زند ءَ پہ وتی کبول کُرتگ اَت۔ کہ اد ءَ سنگ سنگ ءِ سر ءَ آسِٹاں ءُ کپان بوتگ اَت۔ ءُ پدا وھدے آیاں سوگند ءُ قران ءِ کسمانی سر ءَ جہل کنگ بوتگ اَت۔ تو زندان ءِ تہ ءَ بندی کنگ بوتگ اَت۔ ءُ پدا لہتیں سنگتاں پاھو ءِ چِٹ ءُ ساداں گوں درنجگ بوتگ اَت۔ ءُ گُڈّ سر ءَ دو سال ءَ پد عدالت ءِ ھکم ءِ سر ءَ آیانی آزاتی دست اھتگ اَت۔ ءُ آ نوں آزات اَت۔ بلے زند ءِ درداں چہ جتائی ءِ مارشت ءَ نہ کُٹ اِتگ اَت۔ بلکنا زند ءِ ذمہ واریانی مارشت گیش بوتگ اَت۔ بلے کم نہ بوتگ اَت۔
 نوں آ وتی اسپ ءَ دشت گوران ءِ نیمگ ءَ تاچینان آئرا وڑ وڑیں ھیال آیان اتنت۔ دوراستراب ءِ کوہ آئی چمانی تہ ءَ شہم جت تو آ استراب ءِ کوہ ءِ بُرزی ءِ سر ءَ وتی دل ءِ تہ ءَ یک نوکیں اُمیتے مارشت کُرت۔ کہ آ کوہ ءَ بوتگ اَت۔ زندان بوتگ اَت۔ لٹ ءُ زلم ءُ زوراکیانی چیر ءَ بوتگ اَت۔ بلے استراب ءِ کوہ یک پیم ءَ وتی جاہ ءَ اوشتوک بوتگ اَت۔ کہ آئی دراجی۔ پتنی۔ بُرزی ءُ بالائی ءِ سر ءَ ھچ پرکے نہ اھتگ اَت۔ کہ آ ھما ڈول یک پیم ءَ وتی جاہ ءَ سلامت اوشتوک اَت۔ ءُ بامن ءَ ھیال اھت کہ اگاں آ استراب ءِ کوہ بوتیں۔ گُڑا چنکس شر اَت۔
 وھدے آ وتی بزگرانی بونگ ءُ کھڈبانی بُن ءَ سر بوت۔ تو آئی بزگر یک رد ءُ کتارے اوشتوک آئی اسپ ءِ واگاں گپت انت۔ ءُ آئی چہ اسپ ءَ جہل کنگ ءَ کمک کُرت۔ ءُ آ جہل ایرکپت۔ ءُ وتی بزگراں دروت دیان ءُ بگل کشی کنان بوت۔ کہ آیانی درتگیں پشک ءُ پُچانی تہ ءَ آئرا زند ءِ معنا ءُ متلب نظر اھت۔
 ھدا بکش۔ مراد۔ سوالی۔ میراب مبین۔ جمعہ۔ علی مراد۔ دُراہ وتی چادرانی تہ ءَ پتائوک سارتیں گواتانی تہ ءَ آئی وش اھتک ءَ اوشتوک اتنت۔ کہ اے بزگر پرائی آپ ءُ آپینکی کُرت انت۔ آئی امبارانی گلہ ءُ روھاں ءَ درنز اتنت۔ گوبٹ کُرت انت۔ مالہ کُرت انت۔ پوچین کُرت انت۔ ڈگار ءِ لاپ ءَ دِرت انت۔ ءُ ھارانی توپانیں آپانی دیم ءَ وت ءَ را دور داتنت۔ ءُ لٹانی مُشک کونڈاں بست انت۔ کین ءُ ننگار کُرت انت۔ گرماگ ءِ ٹاکیں نیمروچاں ءُ زمستان ءِ قہریں شپاں آ گوں ڈگاراں ءُ گوں وتی کاراں بندوک بوت انت۔ ءُ وتی دراھیں زوھد ءُ ھواری ءَ پد ڈگارانی پیداور ءَ آئی دستاں ایر کُرت انت۔ کہ چہ ھدا ءُ چہ راستی ءَ ایش نزینک اتنت۔ کہ من۔
 بامن بشکھندگ کھندان ءُ دراھاں بگل گیر کنان بوت۔ کہ کسے آئی تپنگ ءَ زُرتگ اَت۔ ءُ کسے آئی بگل جہلا ءَ دست ءَ کُرتگ اَت۔ ءُ کسے آئی اسپ ءَ بندان اَت۔ ءُ بامن باز مد ءُ مُدتی ءَ پد وتی بزگراں گندان اَت۔ ءُ بزگر ھم آئی دیم ءَ چاران اتنت۔ چشکہ بامن چہ وتی دراھیں ورنائی ءَ ابید آیانی چمانی تہ ءَ پیر درا کنگ ءَ اَت۔
 پدا بامن وتی بان ءِ چہ ءَ شُت کہ آیان بان ءَ آئی بزگر ساف کُرتگ اَت۔ رُپتگ اَت۔ کہ وتی بالشت ءَ تیکہ کنان آ گوں وتی بزگراں گپ ءُ ھبر دیان بوتگ اَت۔ ءُ باز روچاں پد آئرا یک عجبیں مارشتے بوگ ءَ اَت۔ چشکہ آ مرتگ اَت۔ ءُ نوں یک وارے پدا زندگ بوتگ اَت۔ ءُ بامن ءَ چشیں ھیال باز آیان بوت انت۔ کہ ایشانی تہ ءَ آ وتی زند ءِ تہ ءَ ناگت ءَ یک ماتلی یے مارشت کُرت۔ یعنے کہ ساری ءَ باز ساری ءَ آ زندگ بوتگ اَت۔ کہ پد ازندگ مرتگ اَت۔ ءُ پدا زندگ بوتگ اَت۔ کہ ھمے مرگ ءُ پدا زندگ بوگ ءِ مارشت آئرا باز زہیرواریں اوماناں گوں دچار کُرت انت۔ کہ آ ایوک ءَ ایشاں مارشت کُرت۔ کُرت۔ بلے ایشاں بیان نہ کُرت۔
 ءُ وتی بزگر ءُ دہکاناں گپ ءُ ھبردیان آ مروچی ایوک ءَ آ زندگ بوگ لوٹ اِت۔ مروچی ایوک ءَ آ زند ءَ گوں وتی دراھیں لوچی ءُ لگڑی ءِ تہ ءَ زانگ لوٹ اِت۔ کہ زند گوں وتی لوچی ءُ لگڑی ءِ تہ ءَ چہ ھما زند ءَ چٹ جتا ءُ بدل اَت۔ کہ اد ءَ پکر ءُ فلسفہ۔ نظریہ ءُ ھیال دراہ زند ءِ سر ءَ دراہ یک مزنیں جھل ءُ تگردے مان کُرت انت۔ ءُ زند ءِ لوچی ءُ لگڑی ءَ چیر داتنت۔ وھدیکہ بامن ءِ ھیال ءَ زند وتی اسلیت ءِ تہ ءَ یک لوچ ءُ لگڑیں چیزے اَت۔ کہ پکر ءُ فلسفہ ءُ نظریہانی جُھل ءُ جامگ ایشی اسلی ئیں دروشم ءَ چہ مئے چماں چیر داتنت۔ کہ ما زند ءَ اِشت ءُ نظریہ ءُ پکر ءُ فلسفہ ءِ نیمگ ءَ تچان بوت۔
 ءُ وھدے اگاں بامن وتی سر ءَ پکر ءُ فلسفہ ءُ نظریہاں سوار کُرت۔ گُڑا آئرا ھنچش مارشت بوت۔ چشکہ آ ایک مزنیں بار ءُ گرانی یے ءِ چیر ءَ بہ بیت۔ دست تہے سنگ۔ ءُ آئی دم ءُ ساہ ءُ گین چشکہ بند بوت۔ پرچا کہ زند تچک ءَ یک ھنچشیں مطہر ءُ چیزے اَت۔ کہ وتی مزل وت اَت۔ ءُ زند ءَ نظریہ ءُ پکرانی پابند کنگ ھنچش اَت۔ چشکہ کسے ماھی ءَ چہ دریاب ءَ در بہ کُرتیں یا کہ عقاب ءَ پنجرگ ءِ تہ ءَ بند بہ کُرتیں۔
 بامن ءِ ھیال ءَ ایش نہ اَت۔ کہ آ زند ءَ چہ پکر ءُ ھیالاں جتائیں چیز ھیال کُرت۔ بلکنا آ ھما نظریہ ءُ ھما پکراں نہ منّ اِت۔ کہ آ زند ءَ چہ گْوانزگ ءُ تاں کہ لھد ءَ تعبیر کُرت انت۔ چشکہ ھر چیز پہ یک بند ءُ تندے دیم ءَ بروت۔ چشکہ زند گوں یک تاری ءَ بندوک اَت۔ یا چشکہ ایش تسبیھ ءِ مورگانی پیم ءَ گوں تاراں بندوک اَت۔ بامن ءِ ھیال ءَ زند تچکاں تچک سچا ءُ راست یک ھنچشیں سرگْوستے اَت۔ کہ ایشی تہ ءَ ھچ وڑے مان نہ اَت۔ چشکہ نوں گوں وتی بزگر ءُ دہکاناں آئی نندگ ءُ پاد آیگ ءُ وتی وت ما وتی ءِ یک مارشتے آئرا لولی دیان اَت۔ ءُ آ ھمے مارشت ءِ ساھگ ءَ گْوازوران زانگ ءُ سرپد بوگ ءَ اَت۔ کہ زند چی یے اَت۔ زند ءِ معنا چے اَت۔ ءُ زند ءَ چے پیم ءَ گْوازینگی اَت۔
 آ یک سرمچارے ءِ زند ءِ تہ ءَ تچکاں تچک دیستگ اَت۔ ءُ زانتگ اَت۔ کہ اد ءَ آنکہ زند چٹ بے سکھت ءُ بے یکین اَت۔ کہ کدی تیرے بہ شِتر اِیت۔ ءُ تئی ڈوبر ءَ چانک بہ دنت ءُ تو مرگ ءِ کوچک ءِ تہ ءَ ریڑھ کنان بہ بئے۔ یا کہ یک تلارے ءِ سنگے ریڑھ کنان تئی سر ءَ بہ کپ اِیت۔ ترا ھورت ءُ ھام بہ کنت۔ یا کہ تئی پاد کوہ ءِ بُرزگی ءَ بہ ٹگل اِیت۔ ءُ تو جہل مرگ ءِ کھڈ ءِ تہ ءَ بہ کپ ئے۔ زند ءِ بے سکھتی اود ءَ ھست اَت۔ ءُ اد ءَ ھم ھست اَت۔ بلے کوھستگ ءُ کوہ ءِ بے سکھتی ءُ بے یکینی ءُ زندان ءِ بے سکھتی ءُ بے یکینی ءِ تہ ءَ پرک ھست اَت۔ یا کہ لس زند ءِ بے سکھتی ءِ تہ ءَ ھم یک پرکے مان اَت۔ کہ سرمچار ءِ ساہ دلدست ءِ سر ءَ اَت۔ کہ آئرا ھبر نہ اَت۔ کہ کدی مرگ ءِ دنیا ءَ بہ روت۔ بلے ایش آئی وتی جند ءِ زُرتگیں راہ ءُ کشکے اَت۔ کہ آ وتی مرگ ءُ وتی زند ءِ ھر دوکاں پہ وت۔ وت لوٹ اِتگ اَت۔ ءُ کبول کُرتگ اَت۔ وھدیکہ لس روچانی تہ ءَ یک لس مردمے ءِ زند ایوک ءَ لہتیں پژمردگیں پکر ءُ فلسفہ ءِ تہ ءَ گْوزان بنت۔ چشکہ آ وتی زند ءِ بے سکھتی ءُ بے یکینی ءَ وتی ھمے پکر ءُ فلسفہ ءِ تہ ءَ گیشتر مھکم ءُ سرجم ءُ پہک ھیال کنان بہ بیت۔
 بلے بامن ءِ ھیال ءَ زند نہ کوہ ءَ۔ نیکہ زندان ءِ تہ ءَ ءُ نیکہ ھمروچیگیں زند ءِ تہ ءَ یک سرجمیں زندے اَت۔ بلکنا ایشی بے سکھتی ءُ گیر یکینی ھر دم ءُ ھر ساھت ءُ ھر وھداں ساڑی ءُ موجود اَت۔ کہ ھچ پکر ءُ فلسفہ یے زند ءِ بے سکھتی ءَ گار کُرت نہ کُرت۔ بگیر بنی آدم ءِ وتی جند ءِ زُرتگیں ءُ سرجمیں راہ ءُ کشک ءَ کہ اے سرجمیں راہ مردم ءِ آزاتی ءِ مارشت اتنت۔ کہ آئی زند ءِ لوچی ءُ لگڑی ءَ ایوک ءَ وتی آزاتی ءِ مارشتانی تہ ءَ زانت ءُ پوہ بوت۔ کہ گوں آئی دگہ ھچ دگہ راھے نیست اَت۔
 ھچ پکر ءُ فلسفہ یے چہ جائیکہ آ ھر چنت کہ اعلیٰ ءُ ارفع ئیں بوتیں۔ چہ زند ءَ اعلیٰ ءُ ارفع بوت نہ کُرت۔ پرچا کہ زند اعلیٰ ءُ زند ارفع اَت۔ بلے اے اعلیٰ ءُ ارفع ئیں زند۔ بے سکھت ءُ بے یکین اَت۔ کہ کس نہ زانت کہ چہ یک یکدمے ءَ پد گوں آئی چے بیت۔
 بلے چنگ ءُ زورگ ءُ نزّآرگ ءُ گچین کنگ ءِ مالک وت بنی آدم اَت۔ کہ آ پہ وتی کُجام راہ ءَ بزرتیں۔ کہ آ ھمائی تہ ءَ چہ وتی زند ءِ بے سکھتی ءُ بے یکینی ءَ ھنگام ءَ چہ بُرز بوتیں۔ ایوک ءَ وتی آزاتی ءِ مارشت ءِ کارمرز کنگ آئرا بُرز کُرت۔ ءُ دگہ ھچ راھے نیست اَت۔ دگہ ھچ کشکے نیست اَت۔
 پمیشا پہ بامن دراھیں فلسفہ ءُ پکر بے گواہ ءُ زیانیں چیز اتنت۔ کہ ایوک ءَ وتی آزاتی ءَ کارمرز کنگ ءِ تہ ءَ مردم وتی زند ءِ پکر ءُ فلسفہ ءَ زانت کہ آ پرچے اے دنیا ءِ تہ ءَ اھتگ اَت۔ ھپتیں شہید کہ پاھو ءِ چٹ ءَ دروت داتنت۔ ءُ مرگ ءَ پہ وت کبول کُرت۔ گُڑا اے مردم ھچ فلسفہ ءُ پکرے نہ زانتگ اَت۔ کہ نہ آیاں سوشلزم۔ جمہوریت۔ لبرل ازم۔ کمیونزم ءِ ھبر اَت۔ ءُ نیکہ آ کدی گوں یک پکری ءِ سر ءَ وتی دراھیں اُمیتاں بستگ اَت۔ بلکنا آ چشکہ وتی دل ءَ زند ءِ لوچی ءُ لگڑی ءَ زانت انت۔ کہ زند وتی اسلیت ءِ تہ ءَ یک لوچ ءُ لگڑیں چیزے اَت۔ ءُ آیانی گچین ھمیش اَت۔ کہ آ پہ وتی زند ءِ لوچی ءُ لگڑی ءُ اسلیت ءَ بہ مر انت۔ ایوک ءَ یک آزاتیں مردمے وتی دل ءِ تل ءُ توک ءَ زانت ءُ پوہ بیت۔ کہ زند ءِ لوچی ءُ لگڑی ءِ معنا چے انت۔
 پمیشا بامن ءِ ھیال ءَ ھپتیں شہیدانی درجگ چہ لس مردم ءَ چہ ھر کس ءَ بُرز اَت۔ پمیشا کہ آ پہ ڈنی نظریہ ءُ پکر ءُ فلسفہ یے ءَ وتی ساہ نہ داتگ اَت۔ کہ آ پہ جمہوریت۔ سوشلزم۔ کمیونزم۔ یا کہ پہ لبرل اِزم ءُ ون یونٹ ءِ پروشگ ءَ نہ مرتگ اَت۔ بلکنا زند ءِ لوچی ءُ لگڑی ءَ مرتگ اَت۔ پہ زند ءِ گُڈی ئیں راستی ءَ ءُ پہ ھدا ءَ مرتگ اَت۔ ءُ پہ ھما راستی مرتگ اَت۔ کہ آ نہ بلوچ اَت۔ نیکہ پنجابی۔ بنگالی۔ ءُ سندھی ءُ اوگان بلکنا یک انسانے ءِ ڈول ءَ۔ یک سرجمیں ءُ تہلیں انسانے ءِ ڈول ءَ مرتگ اَت۔
 ءُ سرجمیں ءُ پہکیں زند ایوک ءَ فلسفہ نہ زانت انت۔ بلے آ زندگ بوگ ءُ مرگ ءَ زانت انت۔ کہ بامن ءِ ھیال ءَ زند ءِ لوچی ءُ لگڑی ءِ معنا ءُ متلب ھمیش اَت۔ ءُ دگہ ھچ نہ اَت۔ ءُ آ ھمے ڈول ءَ وتی اھتنوکیں روچاں گْوازینگ لوٹ اِت۔ ءُ ھمے ڈول ءَ زندگ بوگ لوٹ اِت۔ پمیشا چہ مذہب ءِ مُلاھاں بگر تانکہ کمیونسٹ مینی فسٹو ءِ وانوکاں ءُ دنیا ءِ سیاست کاراں ءُ دنیا ءَ پنت ءُ نسیھت ءُ وعظ کنوکاں دراہ۔ زند ءِ لوچ ءُ لگڑیں بدن ءَ وتی پکر ءُ فلسفہ ءِ یک جھُل ءُ جامگے پر دات۔ کہ پردیوکیں جُھل ءُ جامگ بامن ءَ چہ بندات ءَ دوست نہ اَت۔ آنکہ آ دنیا ءِ دراھیں پکر ءُ فلسفہ ءَ وانان اَت۔ ءُ آئرا دنیا ءِ مزنیں زانتکاریں مردمانی پکر ءُ فلسفہ دوست اتنت۔ بلے آ چہ وت ءَ اے جست ءَ کنان بوت۔ ءُ ھمیش کنان بوت۔ کہ آ زند ءَ لوچ ءُ لگڑ بچار اِتیں ءُ آئی اسلیت ءَ بچار اِتیں۔ یا کہ چو ایدگرانی پیم ءَ یک ھشک ءُ سکیں ءُ بے منطقیں زند ءِ کشک ءَ بہ شُتیں کہ آئی گُڈّ سر ءَ آئی وتی جند ءِ زندجتا اوشتوک گندگ ءَ بوت۔ ءُ آئی پکر ءُ فلسفہ دیم ءَ آیان بوت۔
 ءُ بامن ءَ ارمان ءُ اپسوز اَت۔ کہ آ زندان ءِ تہ ءَ کدی کدی وتی پکر ءُ فلسفہ ءِ سر ءَ گوں وتی ایدگہ سنگتاں مڑاِتگ اَت۔ ءُ ثابت کُرتگ اَت۔ کہ آئی پکر ءُ فلسفہ چہ دومیاں راست ءُ سچا اَت۔
 بلے اے دراھیں باث چنکس نادرائیں گپ ءُ ھبر اتنت۔ چنکس زہگی ئیں گپ ءُ تران اتنت۔ چنکس بے متلب ءُ بے لیکہ ئیں باث ءُ تران اتنت۔ اے دراھاں گوں زند ءِ لوچی ءُ لگڑی ءُ اسلیت ءَ چکار نہ اَت۔ کہ اے باث چہ زند ءَ جتا وتی جند ءِ یک آزاتیں درجگ ءُ ھندے جوڑ کُرتگ اَت۔ چے زندگانی ءَ بگیراے دراھیں پکر ءُ فلسفہ معنایے ھست اَت۔ چے اے پکر ءُ فلسفہانی تہ ءَ جان ءُ ساہ ءُ دمے ھست اَت۔ کہ آ چہ یک دْرِکوکیں دل ءَ بگیر وتی ھند ءُ جاہ ءَ برجاہ داشت کُرت انت۔
 اگاں ایش دْرِکوکیں دلاں گوں ھوار نہ اتنت۔ ءُ اچ ایشی جتا اتنت۔ گُڑا چے ایش یک مزنیں تضادے نہ اَت۔ چے بنی آدم چہ وتی ذات ءِ سفر ءِ تہ ءَ سر کپان تنے وھدی نہ زانتگ اَت۔ ءُ سرپد نہ بوتگ اَت۔ کہ آئی دراھیں سفر ءُ پند آئی ذات ءِ تہ ءَ اتنت۔ کہ ھموداں لیکہ ءُ مزل اَت۔ ءُ ھموداں معنا ءُ متلب اَت۔ ءُ اے درائیں جوڑ کُرتگیں پکر ءُ فلسفہانی وتی جتائیں ھیثیت ءُ درجگے نہ اَت۔ چشکہ مردم ھیال کُرت انت۔ بلکنا ذات لوچ ءُ لگڑ یکتنا اوشتاتگ اَت۔ ءُ پیسلہ آئی وتی جند ءِ دست ءَ اتنت۔ کہ آ پہ مرگ ءَ زُرت کہ زند ءَ۔
 گوں وتی بزگراں پکر جنان بامن اچ آیاں آیانی زہگ ءُ چکانی بابت ءَ جست کُرت۔ آیانی ھمروچیگیں زند ءِ بابت ءَ جست کنان بوت۔ کہ اچ بامن ءِ جست ءُ پداں بزگرانی دیم چٹ گپت چشکہ آ چہ نوک سر ءَ زندگ بہ بوتیں۔ چشکہ آیانی تہ ءَ زندگ بوگ ءِ یک نوکیں ارمان ءُ اومانے چست بوت۔ کہ بامن چہ ایدگہ واجہ ءُ وازداراں چنکس جتا اَت۔ آئی ھر چیز جتا اَت۔ آئی نندگ ءُ پاد آھگ ءُ گپ جنگ ءُ آئی ھمدردی ءُ وتی وت ما وتی ءِ مارشت دراہ چہ ایدگراں چٹ جتا اتنت۔ چشکہ وت چہ دنیا ءَ جتا بوگ لوٹ اِت۔ پرچا کہ آئی وتی زیب ءُ نماھم ھمیشی ءِ تہ ءَ اَت۔ کہ آ چہ ایدگراں جتا اَت۔ کہ دنیا ھما گپّاں جنان بوت۔ کہ اے گپّاں ھر مردم وتی زند ءِ تہ ءَ ھمروچ دیان بوت۔ ءُ دنیا ھما کاراں کنان بوت۔ کہ اے کاراں ھر مردم کنان بوت۔ بلے آیانی وازدار بامن ءِ تہ ءَ یک جتائیں رنگ ءُ تھامے اَت۔ کہ ایش ایدگرانی تہ ءَ نہ اَت۔ یا کہ بوت نہ کُرت۔ پرچا کہ بامن ھم روچ گوں یک نوکیں ھیالی ءَ گوں یک نوکیں کار ءُ گردی ءَ وت ءَ را پیش داشت کہ ایش چہ دومیاں جتا اتنت۔ ءُ پیداور اتنت۔
 بامن سوالی بزگر ءَ گوں دلگوش بوت۔ کہ سوالی وتی درائیں زند ءَ مُلک ءُ ڈگارانی سر ءَ پہ آپ ءُ آپینکی ءُ کین ءُ ننگار ءَ گْوازینتگ اَت۔ کہ نوں آئی دنتان ھم کپان اتنت۔ ءُ آئی رنگ سیاہ گشتگ اَت۔ ءُ آئی ریش ھم اسپیت بوان اَت۔ بلے آئی دست تنے وھدی چو تاکز ءِ بُن ءُ بُنڈ ءَ سک اتنت۔ ءُ آ وتی وازدار ءُ شازادگ بامن ءَ یات دیان اَت۔
 لہتیں سالاں ساری بے آپی ءُ بے ھوری ءَ ڈگارانی مُلک ءُ گرنچ ءُ سنٹ بوتگ۔ دعا ھمیش انت۔ کہ امبرانیں ھور ءُ آباتیانی ھار ءُ آپے کئیت ءُ اے گرٹیں ڈگاراں نوکیں مٹ ءُ ھاکے دور دنت۔ نہ کہ ڈگار چہ دست ءَ شُتگ ءُ من نہ زان آں کہ امبراں گلہ ءُ دہان ءِ پسل شر بوتگ انت۔ بلے شمئے سر ءِ دراھی بہ بیت۔ نوں کہ شُما وت ساڑی اِت۔ گُڑا شُما وت گنداِت۔ ءُ چار اِت۔ کہ چے پسل کشگ بہ بیت۔ ءُ چے کشگ مہ بیت۔
 شمئے بے ساڑی ءُ گیر حاضر بوگ ھم یک مزنیں گرانی یے اَت۔ کہ ھدا ایشرا اچ مئے سر ءَ دور کُرت۔ ءُ مروچی مئے چم ءُ دل سارت کہ شُما وت ساڑی اِت۔ ڈگاراں ھدا وتی پد جنت۔ ھدا سرانی سر ءَ پوش اِیت۔
 سوالی ءِ گپ ءُ ھبر اچ آئی دل ءَ در کپان اتنت۔ ءُ ھرچوں کہ آ وتی دل ءِ تہ ءَ گْوشان اَت۔ گُڑا ھمے ڈول ءَ آئی دل ءِ لہڑگ اتنت۔ ءُ بامن سوالی ءِ گپّاں دلجمی ءَ اِشکنان بوت۔
 گُڑا تو چے ھیال کن ئے۔ امبراں ما چہ بہ کِش ایں۔ یک زرے چپی ءَ پد آ وتی ھبر ءَ دیم ءَ بُرت۔
 بچار سوالی۔ جمبر اوشتوک انت۔ بلکنا ھدا ھورے بہ کنت۔ ءُ تئی کھڈ ءُ کابیل پُھر بہ بنت ءُ تئی کور ءُ جواپ ءَ ھارے بیار انت۔ کہ تئی ڈگاراں نوکیں ھاکے بہ کپ اِیت۔ بلے تو بگْوش کہ اگاں تو نہ لوٹ ئے۔ کہ امبراں ما گندیم ءُ گلہ ءِ جاہ ءَ زُرت بکشاں گُڑا چون انت۔ بلے من لوٹ آں کہ گندیم ءِ پسل اگاں من ءَ پائدگ بہ دنت کہ مہ دنت۔ بلے شمئے گوالگ ءُ شمئے نکان ءُ نان الم انت۔ چہ زُرت ءِ کشگ ءَ گندیم شر تر بیت۔ آنکہ پسل کم بیت۔ بلے من لوٹ آں کہ شمئے لاپ جنگ مہ بیت۔
 بلے ڈگار سنٹ انت۔ گڑاتو چے کن ئے۔ پاری ئیں سال ءَ گلہ ءِ پسل سولک کُرت۔ ءُ بگ ءِ تہ ءَ دراھیں پسل ءِ کرمے لگ اِت۔ زانگ نہ بوت۔ کہ پرچے۔ ءُ گلہ ءِ پسل کہ پیسر ءَ تاں گوڈاں رست نوں یک گتزمے بُرز بوت۔ ءُ لہتیں پچا سکیں دانگاں پد ھشک بوت۔ کہ منی ھیال ءَ اے دراہ ڈگار ءِ نزوری انت۔ نوکیں ھاکے مان نہ انت۔ گُڑا ھر چیز دگہ ڈول ءَ انت۔
 ءُ مُراد سوالی ءَ گوں ھم تپاک بوان گْوشت۔
 من لوٹ آں کہ امبراں زمووالی ءَ پالیز کشگ بہ بیت۔ کسووال ءِ تہ ءَ زُرت کشگ بہ بیت۔ ءُ ژنی ءَ زیرگ ءَ کشگ بہ بیت۔ ءُ امبراں گلہ ءُ گندیم کشگ مہ بیت۔ بلکنا اے اوشتوکیں جمبر ھار ءُ آپے بیار انت۔
 ءُ ھدا بکش کہ آیانی جُپتانی دیم ءَ اَت۔ گْوشت۔
 اِشکنگ بوت۔ گکہ یک ماشینے ٹریکٹر ءِ نام ءَ اھتگ۔ اگاں واجہ کار ءَ ھمے ماشین دست کپ اِیت۔ گُڑا ڈگاراں کہن ءُ نوک کنگ ءِ کار اچ ایشی گرگ بہ بیت۔
 ءُ بامن کھندان ءَ ھدابکش ءِ نیمگ ءَ چاران گْوشت۔
 زاناں تئی جُپت ھم نوک لاگر بوتگ۔ کہ تو ٹریکٹر ءُ ماشین ءِ ھبر ءَ دئے۔ بلے تئی ھبر راست انت۔ کہ اگاں ما ڈگار ءَ بُرز ءُ جہل بکناں گُڑا بلکنا ھوارسواریں مُلک ءِ تہ ءَ پسل شر بہ بیت۔
 ءُ پدا بامن پاد اھت۔
 بروآں۔ بچارآں۔ کہ پسلانی ھاتر ءَ کُجام ڈگار شر انت۔ ءُ کُجام ڈگار لوٹ اِیت۔
 ءُ آ چہ بان ءَ در کپت انت۔ ڈن ءَ سیاھیں جمبر تنے وھدی ابرستگ اَت۔ ءُ زرگواتے تہے مان اَت۔ کہ بامن بُرزآزمان ءَ چار اِت۔ ءُ وتی اسپ ءِ سر ءَ سوار بوت۔ ءُ اسپ ءِ واگاں داران گوں وتی بزگرانی گام ءُ پادانی رپتار ءَ روان بوت۔
 آ چہ یک لٹے بہ دومی لٹ ءَ۔ چہ یک جہلگے بہ دومی جہلگ ءَ۔ چہ یک کور ءُ جویے بہ دومی کورجو ءِ تہ ءَ سر کپان بوت۔ کہ سوالی آیاں بران ءُ ڈگاراں پیش داران اَت۔ کہ دوریں کوھانی سر ءَ ابرستگیں جمبر آزمان ءِ گندار۔ سیاھیں ڈن ءُ گرٹیں میدان ءُ مِلک۔ ایش آئی ڈیھ اَت۔ ءُ نہ زان آں پرچے بامن ءَ ھیال اھت کہ آ وتی ڈیھ ءَ دروت بگیرت۔ ءُ آئی ھاکاں وتی چمانی سْرمگ بہ کنت۔ ءُ آئی گواتاں وتی بدن ءِ بہر جوڑ بہ کنت۔
 گوں وتی بزگراں وتی مُلک ءُ ڈگاراں چاران بوت۔ ءُ پدا آ یک زمین لٹ بُنی ءَ اوشتات ءُ بامن سوالی ءِ گپّاں گوں دلگوش بوت۔ کہ سوالی گْوشان بوت۔
 امبراں تو زرموالی ءَ گلہ مہ کن۔ کسو والی ءَ پالیز بہ کن۔ ءُ ژلی ءَ زیرگ بہ کن۔ چشکہ مُراد گْوشگ ءَ انت۔ ءُ پدا ماچاراں کہ دیمی سال ءَ چے بیت۔
 من جُہد کن آں کہ من ءَ ٹریکٹرے دست بہ کپ اِیت۔ بامن وتی بزگرانی سیاہ ءُ زوھد کشیں دیماں چاران گْوشت۔ ءُ من وت ٹریکٹر ءَ کاراں۔ ءُ چاراں کہ ھدابکش ءِ جُپت گیشتر کار کُرت انت۔ کہ نوکیں ماشین۔ ءُ آ ھدا بکش ءِ نیمگ ءَ چاران کھندان بوت۔ ءُ ایدگہ بزگر شازادگ ءِ نیمگ ءَ چاران بشکھندگ بوت انت۔ کہ آیانی دراھینانی ھیال ھمیش اَت۔ کہ واجہ کار آیانی گریبیں نان ءَ بوارت تانکہ آیانی دل سارت بہ بیت۔
 بلے بامن ءَ زوت کلات ءَ روگی اَت۔ کہ مروچی شام ءَ لوگ ءَ آئی یک مہمانے آیگی اَت۔ کہ آ اد ءَ پرائی نان کُرتگ اَت۔
 بلے پدا وتی بزگرانی ھبر ءَ آ پدی نہ کُرت۔ ءُ وتی سبارگ ءِ نان ءَ گوں آیاں یکجاہ آیانی کھڈ ءِ تہ ءَ وارت کہ سوالی ءِ جنین پرائی یک تاپگ ءِ سر ءَ چپٹی پکگ اِتگ اَت۔ کہ اے چپٹیانی شیر ءُ روگن ءِ تہ ءَ وران۔ بامن ءَ وتی زندان ءِ نانانی یات اھت کہ ایشانی ءُ آیانی تہ ءَ چنکس پرک اَت۔ تھام ءِ تہ ءَ۔ شیرکنی ءُ مہرانی تہ ءَ۔
 نیمروچ ءِ نان ءَ پد آ وتی اسپ ءَ سوار بوت۔ گوں ھمے اُمیت ءَ کہ زوت وتی ڈگاراں کئیت۔
 ءُ پدا بامن وتی ڈیھ ءِ آزاتیں گواتانی تہ ءَ وتی نریان ءِ سر ءَ گوں گواتاں ھواربال کُرت۔
 ایش بامن ءَ پہ وت ءَ یک نوکیں زندی ءِ بندات اَت۔ آ وتی زند ءَ گوں زند ءِ لوچ ءُ لگڑیں اسلیت ءَ گوں گْوازینگ لوٹ اِت۔ بگیر چہ ایدگہ وتگڑیں جامگ ءُ جُھل ءَ۔
 ھما شپ بامن ءِ لوگ ءَ آئوکیں مہمان کمشنر کلات راجہ محمدخان اَت۔ بامن ءَ باور نہ یات کہ کدی راجہ احمد خان آئی لوگ ءَ کئیت۔ چی ءَ کہ دراھیں پرآشوبیں زمانگ ءَ راجہ محمد خان کمشنر کلات ءِ درجگ ءَ نندوک دراھیں چست ءُ ایرانی گواہ اَت۔ چی ءَ کہ آ پرنگیانی دور ءِ دراھیں راجدپتر۔ روزنامچگ۔ گزیٹراں۔ ونتگ اَت۔ ءُ آ وت وتی کسان عمری ءِ تہ ءَ پرنگیانی حکومت کنگ ءِ شون ءُ وڑاں دیستگ اَت۔ کہ وتی پکری ءُ ھیالی دنیا ءِ تہ ءَ آ چٹ اگاں پرنگے نہ اَت۔ بلے وتی کارستاں چہ آیاں کمترنہ ھم نہ اَت۔
 ءُ ایش آئی وتی لائکی ءُ گشاد اتنت۔ کہ آ چہ یک بابوے ءَ دیم ءَ روان تاں کمشنر ءِ درجگ ءَ اھتگ اَت۔ رستگ اَت۔ آئی مزنیں کمال ءُ گشاد ایش اَت۔ کہ آسک۔ ھواری کش ءُ زوھد کشیں مردے اَت۔ کہ چہ وتی بابوگری ءِ زمانگ ءَ آ یک یک مثل ءُ یک یک دعویٰے ءُ یک فائل ءَ چہ سر ءَ تاں پاداں ونت۔ وت ءَ را پوہ کُرت۔ ءُ پدا آرام ءِ سر ءَ نندوک یک پیسلہ یے دات کہ وتی حق ءَ آ وتی گْوستگیں وانوکیں دراھیں مثل ءُ دعوایانی ھوالہ دات۔ کہ آئی کماشیں افسر وتی ماتہت ءِ ھمے لائکی ءُ گشادکاری ءِ سر ءَ آئی سپت ءَ بگیر نہ اوشتات انت۔
 راجہ محمد خان ءِ دومی لائکی ایش اَت۔ کہ آ گوں وتی سینئر ءُ کماشیں مردماں وپادار اَت۔ کہ آیانی دیم ءَ کدی دروگ نہ بست۔ آیاں وتی دست ءَ گپت ءُ آیانی دلبڈی ءُ تسلائی ءِ تہ ءَ وتی کاراں دیم ءَ بُرت۔
 ءُ آئی سیمی کار مزنیں کار ایش اَت۔ کہ آ وتی جند ءِ ذات ءَ چہ مُدام چہ چیزانی ھوار کپگ ءَ دور داشت۔ ءُ کدی وت ءَ را گوں چیزاں جذباتی دروشم ءَ مان نہ کُرت۔ کہ کسے آئرا ملامت بہ کُرتیں۔ پرچا کہ آ چیزاں سرکار۔ وتی کماش۔ ءُ راج ءُ چاگرد ءِ لس آدینک ءِ تہ ءَ چار اِت۔ کہ پرائی اے ھبر ءِ زانگ یک جبلتے جوڑ بوتگ اَت۔ کہ وتی ادراک ءِ تہ ءَ آ زانت کہ اے مُلک ءِ دژمن کئے اَت۔ ءُ اے مُلک ءِ دوست واہ کئے بوت۔ کُرت۔
 ءُ آئی ھمے زانت۔ لائکی ءُ گشاد ءِ سبب ءَ بنجاھی حکومت ءِ تہ ءَ کارکنوکیں ایم۔ اے چوھدری کہ گوں خان میر احمد یار خان ءَ چہ حکومت ءُ سرکار ءِ نیمگ ءَ گپ ءُ تران کنان اَت۔ راجہ میر محمد خان ءَ خاص بلوچستان ءِ یک اہمیں ریجن یا کہ دمَگ ءِ کمشنر جتگ اَت۔ کہ اد ءَ یک بگاوت ءُ یک سرکشی یے چست بوتگ اَت۔ کہ اد ءَ بُرز نندوکیں واجہ کار ایم اے چوھدری ءَ اے مارشت ھست اَت۔ کہ بلوچستان ءِ اے زراب ءِ سر ءَ آپ مان گیجوک بگیر چہ راجہ محمد خان ءَ دگہ کسے بوت نہ کُرت۔ ءُ ھمے ھاتر ءَ اے وھدے تہ ءَ وھدے کلات اسٹیٹس یونین پرشتگ اَت۔ گُڑا دراھیں ڈیھ ءَ دوئیں دمَگ یا کہ ریجنانی تہ ءَ بہر ءُ بانک کنگ بوتگ اَت۔ ءُ ھما زمانگ ءَ راجہ محمدخان چہ وتی بابوگری۔ نائب تھسیلداری۔ تھسیلداری۔ ٹپے داری ءَ پد ایکسٹرا اسسٹنٹ کمشنر جوڑبوتگ اَت۔ ءُ پدا ڈپٹی کمشنر ءُ نوں ایم اے چوھدری ءِ دست مان بوگ ءَ رند آئی ءَ کمشنر ءِ درجگ ءَ نادینگ بوتگ اَت۔ کہ چہ اے ڈولیں نزورں جاوراں چست بوان آ یک زور آوریں ھند ءُ جاھی ءَ اھتگ اَت۔ ءُ رستگ اَت۔ کہ پریشی آ وتی کماشانی منت وار اَت۔
 آ گیشتر گپ نہ جت۔ بلکنا آ گیشتر ترا گوش داشت۔ ءُ درنیام ءَ یک دو جست ءُ پد کنان بوت۔ تانکہ تو وتی اے ھبر ءَ ھلاس بکُرتیں گُڑا اچ تو دگہ جست ءُ پدے کُرت۔ ءُ وت ءَ را چہ دراھیں ھال ءُ اھوالاں واکب کنائینت۔ ءُ پدا گوں بشکھندگیں رکھبے ءَ تراچہ موکل لوٹ اِت۔ یا کہ پاد اھت ءُ وتی میز ءِ پُشت ءَ اوشتوک گوں تو دست دات ءُ ترارادگ کُرت۔
 آئی لیوس ڈیھ ءِ لس مردم ءِ لیوس اَت۔ کہ آ کدی سوٹ ءُ ٹائی نہ جت بلکنا یک سدری یے گور ءَ کُرت۔ ءُ گوں وتی اسپیتیں مُدام اسپیتیں پُچ پوش اِتلیوس ءُ سیاھیں سدری ءِ تہ ءَ مسر ءِ ھدامرزی سدر انورالسادات ءِ پیم ءَ درا بوت۔ چی ءَ کہ وتی دروشم ءِ تہ ءَ آ نوبین عربے درا بوت۔ ھما سبزا رنگیں دیم۔ کمکیں کرنچ ءُ کری بڈی ئیں مود۔ بارگیں پونز۔ ءُ سیاھیں لُنٹ ءُ لاگر ءُ بارگیں دست۔
 آ باز کم غسہ ءِ تہ ءَ اھت۔ بلکنا گوں آئی کار کنوکیں ایدگہ جہل افسر۔ نائب تھسیلدار۔ تھسیلدار۔ اسسٹنٹ کمشنر۔ ایکسٹرا اسسٹنٹ کمشنر ءُ ڈپٹی کمشنر کہ گوں آئی کار کنان بوتگ اَت۔ آئراوتی آئیڈیل ھیال کنان بوت انت۔ کہ آیانی ایش مزنیں واھگے اَت۔ کہ آ چو راجہ محمدخان ءَ مثلانی سر ءَ وتی نوٹ نوشتہ بکُرتیں۔
 آ دمَگ ءِ دراھیں قبیلہ۔ قوم ءُ ذاتاں زانت ءُ دراھیں سردار آئی دپتر ءِ ڈن ءَ پرائی راہ چار نندوک بوت انت۔ کہ آ ایشاں دراھاں یک یک لوٹ اِت۔ ءُ گوں آیاں انونیں جاورانی سر ءَ گپ ءُ ھال کنان بوت۔
 ءُ بازیں سرداراں چہ وتی کیتو ءَ لفافگ در کُرت۔ ءُ دارت کہ ایشانی تہ ءَ آنکہ مزنیں زرے مان نہ بوت۔ بلے پہ سرداراں ایش یک مزنیں عزت ءُ شرپ ءِ ھبرے بوت۔ کہ اے شاباشی ءُ یا کہ زرّآئراچہ واجہ کار محمد خان ءِ دست ءَ دست کپان بوتگ اَت۔
 دراھیں زرمبشت ءُ آشوب ءِ دورانی تہ ءَ یعنے چہ اے سال ءَ بگر تانکہ ءِ پُھریں ھپتیں سالانی تہ۔ ءَ راجہ محمد خان کلات ءِ ریجن ءُ دمَگ ءَ گوں زر ءُ لٹ ھر دوئینانی تہ ءَ ھاکمی کُرتگ اَت۔ بلے بید چہ لہتیں سردارانی بہا زورگ ءَ ایدگہ لس مردماں آئی زراں نہ زُرتگ اَت۔ ءُ نیکہ دیستگ اَت۔ بگیر اچ ھما زلم ءُ زوراکیاں کہ آ چہ راجہ محمد خان ءِ دستاں برایاں بوتگ اَت۔ آنکہ وت راجہ محمد خان کدی وت ءَ را گوں اے بوئوکیں زلماں ھوارنہ کُرتگ اَت۔ بلکنا گوں وتی خاصیں سنگتاں آ چہ ڈیھ ءِ مہلوک ءَ گلگ دار اَت۔ کہ مہلوک ھر زلم ءُ ھر زوراکی ءِ تہ ءَ آئی دست ءَ دیستگ اَت۔ ءُ اچ آئی گلگ مند بوتگ اَت۔ کہ بہ گپتار ءَ آئی آ مُدام ڈیھ ءِ لمبوکیں آسانی سر ءَ آپ مان کُرتگ اَت۔ ءُ آ مروچی ھم لوٹ اِت۔ کہ آ اے لمبوکیں آچ ءِ سر ءَ آپ مان بہ گیج اِیت۔ ءُ ایشی آ چہ بامن ھمے درگت ءَ ھبر ءُ ھال کنگ لوٹ اِت۔ کہ وت آ چہ بامن ءَ وھد گپتگ اَت۔ ءُ وت آئی گس ءُ لوگ ءَ اھتگ اَت۔
 ءُ بامن وتی بلوچی مہمان جلی ءِ میار ءِ تہ ءَ گروک پرائی مزنیں نانے کُرتگ اَت۔ کہ لہتیں مہماں گوں کمشنر صاحب ءَ گون اتنت۔ ءُ لہتیں مہمان بامن پہ مزنیں مہمان ءِ عزت ءَ وتی لوٹ اِتگ اَت۔ کہ ایشانی تہ ءَ ولیعہد ءُ آئی براس ءُ ایدگہ شازادگ ھم ھوار اتنت۔
 وھدے کمشنر صاحب گوں وتی ڈپٹی کمشنر۔ اسسٹنٹ کمشنر ءُ تھسیلداراں پُترت تو ولیعہد آیاں بیا پخیر کُرت۔ بلوچی اھوال بوت۔ ھال بوت۔ ءُ راجہ محمدخان ایدگرانی دود ءُ ربیدگانی قدر ءَ کنان ھما ڈول ءَ بلوچی اھول ءِ تہ ءَ بہر زُرت ءُ پدا دنیا جہان ءِ بارو ءَ گپ ءُ ھبر بوت انت۔ ءُ چہ نان بنا بوگ ءَ ساری راجہ محمدخان چہ ایدگہ مہماناں موکل گپت کہ آئرا گوں واجہ کار بامن ءَ خاصیں نند ءُ نیاد ءُ دیوانے تانائی ءِ تہ ءَ کنگی اَت۔
 ءُ واجہ کار بامن چہ ولیعہد ءَ کہ آ میر مجلس اَت۔ اجازہ لوٹ اِت۔ ءُ آپدا راجہ محمد خان کمشنر کلات ءُ شازادگ بامن پہنات ءِ کسانیں کوٹی ءِ تہ ءَ پُترت انت۔ کہ اد ءَ ساری ءَ گالی ءُ بالشت ایر اتنت۔
 راجہ محمد خان ءُ بامن دیم پہ دیم نشت انت۔ ءُ راجہ محمد خان بامن ءِ زانانی سر ءَ وتی دست ءَ ایر کنان گْوشت۔
 من لوٹ آں کہ مئے ءُ شمئے درنیام ءَ یک نوکیں بنداتے بہ بیت۔
 ءُ بامن چہ راجہ محمد خان کمشنر ءِ ھبر ءِ سر ءَ چشکہ ھبکہ بہ بیت۔ جست کُرت۔
 چے متلب۔ مئے درنیام ءُ۔ شمئے درنیام ءَ۔ چے شُمارا مارا۔
 بامن دیمتر ءَ ھچ نہ گْوشت۔ ءُ چپ بوت۔ ءُ بامن جست کنان بوت۔
 چے اے گْوستگیں سالانی بے باوری ءُ بے اعتباری ءَ پدناگت ءَ مئے ءُ شمئے نیام ءَ یک بنداتے بوت کنت۔ بامن وت چہ راجہ محمد خان ءِ گْوشتن ءِ رو ءَ مئے ءُ شمئے ءِ لوزاں کارمرز کُرت۔ کہ بلکنا راجہ محمد خان ایشرسرکار ءُ بلوچانی درنیام ھیال کنان اَت۔
 پرچے بوت نہ کنت۔ تئی پِس ءُ خان میر احمد یار خان ھر دو لہتیں روچاں پد چہ وتی نظربندی ءَ ھلاس بوگ ءَ انت۔ ءُ آیانی مرضی ءُ رضا ھمیش انت۔ کہ نوں باید انت۔ کہ یک نوکیں بنداتے بنا بہ بیت۔ ءُ کْوھنگیں ٹپاں شموشگ بہ بیت۔ بلے کْوھنگیں ٹپانی شموشگ المی انت۔ راجہ محمدخان گْوشت۔ ءُ بامن ءِ نیمگ ءَ چاران بوت۔ ءُ بامن نہ زانت کہ چے بگْوش اِیت۔
 چوائس۔ ءُ گچینکاری مزلوم ءِ دست ءَ نہ انت۔ زور آور پیسلہاں کنت۔ مزلوم ھچ گْوشت۔ نہ کنت۔
 بلے تو وت ءَ رامزلوم ھیال مہ کن۔ مادراہ مسلمان اوں۔ یک مذہب یک ھدا ءُ یک رسول ءِ منوک اوں کمشنر وتی لُنٹاں بشکھندگی یے آران گْوشان بوت۔ ءُ بامن نہ زانت کہ وتی مسلمانی ءَ چہ پیم ءَ دیم ءَ بیار اِیت۔ پیش بدار اِیت۔ چی ءَ کہ آ چہ بندات ءَ مسلمان اتنت۔ ایش یک روچے کسہے نہ اَت۔ چشکہ کمشنر ھیال کنان اَت۔ پمیشا بامن گْوشت۔
 ما چہ دگہ مذہبی ءَ مسلمان نہ بوتگ ایں۔ بلکنا ما ھما زمانگ ءَ چہ مسلمان اوں۔ وھدے پیگامبر ءُ سھابہانی زمانگ اَت۔ کہ مئے مردم گوں آیاں نشتگ ءُ پاد اھتگ انت۔ ءُ جنگانی تہ ءَ بہر زُرتگ اَت۔ چی ءَ کہ مسلمانی پہ مئے ھاتر ءَ یک مذہبے نہ اَت۔ بلکنا مئے دود ءُ ربیدگ ءُ راجی زند ءِ بہرے بوتگ۔
 ءُ کمشنر گْوشان بوت۔ گُڑا ما اے مُلک ءِ تہ ءَ وتی بہر بدیاں۔ ایشی تعلیم اقتساد ءُ دیمروئی ءِ تہ ءَ بہر بزیراں تانکہ ما یک قومے بباں۔
 من گوں تو تپاک کنیں۔ بامن گْوشت۔
 ءُ کمشنر راجہ محمدخان گْوشت۔
 گُڑا آچ اے ھبرے کہ ما ناتپاک اوں۔
 شمئے۔ مئے سر ءَ بے باوری۔
 بلے من باور کنیں۔ من شُمارا زانیں۔ راجہ محمدخان گوں سکھت ءُ یکین گْوشان بوت۔ ءُ بامن بشکھندگ بوت ءُ گْوشت۔
 تویک ذاتے ئے۔ تئی منت وار کہ تو مئے سر ءَ باور کن ئے۔ بلے تئی مستر چے مئے سر ءَ باور کن انت۔ چے مُلک ءِ ڈکٹیٹر ھپتیں شہیدانی پاھو ءِ وھداں اے ھیال نہ کُرت۔ کہ اے شریں کلوھے نہ اَت۔ اچ ایشی بے باوری گیش بوت۔
 ھو لہتیں رد بوتگ۔ بلے دراھیں مُلک پریشی نکسان مہ زور اِیت۔
 تو گِساں بُن دئے۔ مردماں کُش ئے۔ پاھو دئے۔ چے اعتبار کدی برجاہ بیت۔ بامن چہ کمشنر ءَ جست کُرت۔ ءُ کمشنر پدا گوں سکھت ءُ یکین گْوشان بوت۔
 من ءَ یکین ھست۔
 ءُ اگاں ترایکین ھست گُڑا من ءَ ھم سکھت ءُ یکین ھست کہ گوں شمئے اعتبار ءُ دلبڈی ءَ ما یکجاہ نشت کناں۔ ءُ یک راھے در کُرت۔ کناں۔
 ءُ راجہ محمدخان وش بوت ءُ گْوشت۔
 پمیشا من گوش آں کہ کہنگیں ٹپاں شموشگ بہ بیت۔ ءُ یک نوکیں بنداے بنا کنگ بہ بیت۔ ءُ اگاں تو گوں من تپاک ئے۔ گُڑا بیا کہ ماہ یکجاہ بباں ءُ یک راھے در بگیج آں۔
 بلے تو گوں اے ڈیھ ءِ سیاسی سروکاں گپ بہ جن۔ من یک ذاتے اوں۔ من سیاست کنگ نہ لوٹ آں۔ پرچا کہ من زان آں کہ من یک سیاستدانی ءِ درجگ ءُ ھیثیت ءَ ڈیھ ءِ ھذمت ءَ کُرت۔ نہ کن آں۔
 اے ڈیھ ءِ سیاستدان تو اگاں نہ بئے گُڑا دگہ کئے بوت کنت۔ چہ خان میر احمد یار خان ءَ پد۔ تو آئی وارث ئے۔
 ءُ بامن کمشنر ءِ منطق ءِ سر ءَ بشکھندگ بوان گْوشت۔
 بلے چے میر احمد یار خان ءُ منی وتی پِس مرتگ انت۔ کہ من آیانی ساڑی بوگ ءَ سیاست بہ کن آں۔ من ءَ کئے جست کنت۔ من یک ذاتے اوں۔ ءُ یک کسانیں ذاتے اوں ءُ من نہ زان آں کہ من سیاستدانے بوت کن آں۔ آنکہ من سیاست ءِ سر ءَ گپ جن آں۔ مذہب۔ ءُ فلسفہ ءُ ازم ءِ سر ءَ گپ جت کناں بلے من سیاست دانے بوت نہ کن آں۔ سیاست دان میر بوھیر ءُ بیرم بوت۔ کن انت۔ خان میر احمد یار خان ءُ منی پِس بوت۔ کن انت۔ بلے من بوت نہ کن آں۔ پرچا کہ من وتی زند ءَ ایوک ءَ زند ءَ لوچ ءُ لگڑ زانگ لوٹ آں۔ کہ راستی ءَ زانگ لوٹ آں۔ من ءَ نہ سُج اِیت۔ کہ سیاست کدی راستی ءَ شوھاز کُرتگ۔ منی نزد ءَ سیاست طاقت ءِ توازن ءِ زانت ءُ سرپدی انت۔ طاقت ءِ حاصل کنگ ایشی بنیات انت۔ ءُ طاقتور بوگ ءُ وتی ھبر ءَ طاقت ءُ زور آوری ءَ منینگ۔ سیاست ءِ توازن دارگ ءِ نام انت۔ من بنی آدم ءِ دراھیں سیادیانی تہ ءَ طاقت ءِ کارمرز کنگ ءِ حق ءَ نہ اوں۔ منی ھیال ءَ بنی آدم ءِ عقل۔ ھوش ءُ سار ءُ پہم آئی مزنیں طاقت انت۔ ءُ من گْوش آں کہ اے تمن قبیلہ ءُ قوماں گوں یک طاقتوریں ءُ زور آوریں طاقتی ءَ گوں میڑینگ شریں ھبرے نہ انت۔ چہ جائیکہ خان میر احمد یار خان ءِ سیاست بہ بیت۔ یا کہ انونیں میر بوھیر ءُ بیرم ءِ سیاست۔ پرچا کہ آ ھر دواے پدمنتگیں قوم ءَ را گوں زور آوریں طاقتاں ھم دیم کنان انت۔ کہ گُڈّ سر ءَ نکسان مئے بیت۔ ریاست ءَ ھچ نہ بیت۔ مارا علم ءُ زانت۔ سگ ءُ شعور ءُ آگہی بکار انت۔ مئے اخلاقی بُرزی مئے پیروز انت۔
 ءُ راجہ محمدخان ءَ ھنچش تور اِت۔ چشکہ آ یک ردیں جاھی ءَ اھتگ اَت۔ یک بیوروکریٹے گوں یک آئیڈیلسٹی ءُ یک ھیال پرستی ءَ گوں ھم دیم اَت۔ کہ پرائی ھیال ءَ پکر چہ چیزاں ساری ءَ ساڑی اَت۔ چیز پدا ھما ھیال ءَ گوں ھم تپاک وتی وجود ءَ برجاہ داشت۔ وھدیکہ یک بیوروکریٹے ءِ اولی کار ایش اَت۔ کہ آ چیزاں ھرچوں کہ ایش ساڑی ءُ موجود اتنت۔ بگیر چہ آھانی شری ءُ گندگی ءُ ھرابیاں۔ آ ھمے تاربتاریں چیزاں یک بند ءُ تندے بہ دنت ءُ ھنچش بہ سمبہین اِیت۔ تانکہ چیز ءُ کارانی آسر ءُ نتیجگ کارانی وسیلگ ءُ ذریعہ ءَ راست ثابت بہ کنت۔
 ارزان ءُ آسانیں لوزانی تہ ءَ پہ بامن ءَ وسیلگ راستی ءَ ثابت کُرت۔ وھدیکہ پہ کمشنر راجہ محمدخان ءَ نتیجگ ءُ آسراگاں راست اَت۔ گُڑا وسیلگ ھرچوں کہ ھراب بیاتیں۔ شریں لیکہ ءُ آسر ءَ آئرا راست ھیال کُرت۔ ایش کمشنر ءِ ھیال اَت۔ ءُ پہ بامن ایش اَت۔
 ءُ ایش بازمزنیں پرکے اَت۔ ءُ کمشنر ءَ وتی رد ءِ مارشت بوت۔ ءُ آ ھچ دگہ گپ نہ جت چشکہ آئرا اد ءَ آیگی نہ اَت۔ آ ھیال کُرت۔ آنکہ آئرا اے کار ءَ دَیگ بوتگ اَت۔ کہ آ ڈیھ ءِ تہ ءَ ھما مردمانی شوھاز ءَ بکُرتیں کہ آ مُلک ءَ گوں وپادار ءُ نیک بہ بنت۔ ءُ ایشی دیمروئی ءُ وشی ءُ شاتکامی ءَ بلوٹ اِتیں۔ بلے چشکہ آ ردیں جاھی ءَ اھتگ اَت۔ ءُ آپاد اھت ءُ ھیال کُرت۔ کہ اے ڈیھ ءِ تہ ءَ ایوک ءَ گُڈّ سر ءُ آسر۔ دراھیں راہ ءُ وسیلگاں شرکنت۔
 گُڑا چے آئی اے فلسفہ اد ءَ کامیاب بوت۔ کمشنر صاحب ھیال کُرت۔ ءُ پاد اھت چشکہ بامن ءِ دیوان آئرا سک نا اُمیت کُرتگ اَت۔ بلے آئرا یک ھنچشیں لیکہ ءُ آسرے بکار اَت۔ کہ آئی وسیلہ ءَ راہ ءُ کشکاں راست بکُرتیں۔
 دومی لوزانی تہ ءَ آئرا یک وپاداریں نسل ءِ مردم بکار اَت۔ کہ آ گوں اے مُلک ءَ وپادار بوتیں۔ اے مردم کُجا اتنت۔ آیانی دل ءَ اے مُلک ءِ درد پرچے نہ اَت۔ آ پرچے یاگی اتنت۔ ءُ اے ھما جست اتنت۔ کہ ھر ھما مردم کہ گوں اے مُلک ءَ وپادار اَت۔ چہ وت ءَ جست کُرت۔ کہ ایشی وپاداریں مردم کُجا اتنت۔
 ھما شپ ءَ راجہ محمدخان نان وارت ءُ چہ بامن ءِ لوگ ءَ در کپت۔
 ھما شپ راجہ محمدخان وتی شاھی باگ ءِ بنگلہ ءِ تہ ءَ آچدان ءِ دیم ءَ نندوک۔ بُنڈ۔ کنٹگ ءُ دارانی جنجلائی ءَ چاران وتی گْوستگیں شپ ءِ گوں بامن ءَ دیوان یات کنان اَت۔ ءُ گوں ایشی ھوار آ وتی مثل فائلاں ھم درگیجان اَت۔ کہ دپتر ءِ تہ ءَ آئراوار نہ بوت۔ کہ گوں مثل ءُ فائلاں گوں وت ءَ را بہ اڑین اِیت۔ پمیشا آ دپتر ءِ کاراں وھداں گوں مہلوک ءِ دیوان ءُ ملاقاتاں گْوازینت۔ ءُ شام ءُ دیگراں وتی کاراں کُرت۔ ءُ کدی کدی آ تاں شپ نیمگ ءَ ھم کار کُرت۔ کہ پبلک سروس ءَ پہ وتی یک عبادتے ھیال کُرت۔ ءُ وت ءَ را سرکار ءِ یک ادنائیں ھدمتگارے ھیال کُرت۔ کہ آئی عمر ایدگرانی پالیسیانی عمل درآمد کنگی اَت۔ کہ وت زند ءِ بارو ءَ آئی وتی جند ءِ پکر ءُ ھیال چے اتنت۔ گُڑا آ اے بارو ءَ کدی پکر نہ جتگ اَت۔ ءُ نیکہ پکر جنگ لوٹ اِت۔
 بیوروکریٹ ءِ زندء۔ چہ کُلیں مزنیں المیہ ایش اَت۔ کہ آئراوتی زند ءِ بارو ءَ ھچ فلسفہ یے گون نہ اَت۔ کہ دراھیں عمر ادیدگرانی پکر ءُ فلسفہ ءَ دیم ءَ بُرت کہ ایوک ءَ آئی کمال ءُ گشاد ایش اَت۔ کہ آ چے پیم ءَ ایدگرانی پکر ءُ فلسفہ ءَ دیم ءَ ببارت۔ چی ءَ کہ آ یک دگہ ڈنی قوتے ءِ پالیسیانی عمل درآمد کنگ ءِ یک وسیلہ ءُ یک ذریعہ یے اَت۔ کہ زند ءِ لیکہ ءُ مکسد اچ آئی ڈن ءَ۔ بُرز ءُ بالا اتنت۔ ءُ آ ایوک ءَ یک راہ ءُ کشکے اَت۔
 چنکس مزنیں المیہ یے اَت۔ کہ یک بنی آدمے کہ وتی لیکہ ءُ مزل وت اَت۔ پہ ایدگراں یک وسیلہ ءُ یک ذریعہ یے بہ بیت۔
 بلے راجہ محمدخان اے بارو ءَ کدی پکر نہ جتگ اَت۔ ءُ نیکہ پکر جنگ لوٹ اِت۔ پرچا کہ یک وسیلہ یے بوگ ھم پرائی زند ءَ مزنیں ءُ مستریں کمال اَت۔ کہ آ ھم شر زاناں پہ وت یک سرجم ءُ دلجمیں چیزے ھیال کُرت۔ ءُ ھمیشی تہ ءَ وش بہ بیت۔
 ءُ آئی کوشست ءُ جُہد مُدام ھمیش اَت۔ کہ چے پیم ءَ آ یک شریں۔ پہکیں۔ ءُ سرجمیں ذریعہ ءُ کشکے جوڑ بہ بیت۔
 بلوچستان ءِ سیاسی انتظامی اقتسادی دود ربیدگی ءُ تعلیمی جاور پرائی یک مزنیں پیگورے اتنت۔ ءُ فیڈرل ءُ بنجاھی سرکار ءِ تہ ءَ نندوکیں ایم اے چوھدری ءِ چم برائی سک ءُ داروک اتنت۔ کہ آخر نوکیں جاورانی تہ ءَ کمشنر کلات ءِ چے کار ءُ کردے دیم ءَ کیت۔
 بنجاھی سرکار ءِ کوشست ھمیش اَت۔ کہ ڈیھ ءَ گوں مُلک ءِ ایدگہ کشک ءُ بہراں یکجاہ آرگ بہ بیت۔ بلے اد ءَ آیانی مدافعت بوگ ءَ اَت۔ چشکہ باز درا ءُ نادرائیں طاقت اے دیمروئی ءَ داران ءُ پشت جنان اتنت۔ ءُ راجہ محمدخان ءِ کار ھمیش اَت۔ کہ اے درا ءُ نادرائیں طاقتاں بہ پروش اِیت۔ ءُ بنجاھی حکومت ءِ راہ ءَ بہ ٹاھین اِیت۔ ءُ یک نوکیں راھے پچ بہ کنت۔
 یک مزنیں دھنز ءُ لوڑ ءُ گْواتے چہ ڈیھ ءِ سر ءَ گْوستگ اَت۔ کہ ایش دومی مزنیں زرمبشت ءِ لمبوکیں آچ ھست اَت۔ کہ نوں گْوستگ اَت۔ ءُ اولی آچ ھما وھداں پاد اھتگ اَت۔ وھدے میر احمد یار خان چہ مُلک ءَ وتی جتائی ءِ جار جتگ اَت۔ بلے پدا دمانی تہ ءَ بنجاھی زور ءُ طاقت اے زرمبشت داشتگ اَت۔ ءُ پد ءُ پُشت جتگ اَت۔ کہ پدا دومی زرمبشت خان میر احمد یار خان ءِ ون یونٹ ھلاف ءَ زرمبشت ءِ تہ ءَ پدا چست بوتگ اَت۔ ءُ پدا پنچ شش سالگیں بگاوت انوں ھپت مردمانی پاھو دَیگ ءَ پد جہل کپتگ اَت۔ بلے ایدیم یک نوکیں زرمبشتے سرزوران اَت۔ ءُ راجہ محمدخان ءَ نوں ایم اے چوھدری ءِ گْوشگ ءِ سر ءَ اے کار ءَ دَیگ بوتگ اَت۔ کہ آ اے زرمبشت ءَ بدار اِیت۔ ءُ ایشرا دیم ءَ روگ ءَ پہ مئیل اِیت۔
 راجہ محمد خان ءَ ھبر اَت۔ کہ ھپت مردمانی پاھو دَیگ سترائیں ھبرے نہ اَت۔ کہ بنجاھی سرکار ءَ پریشی یک مزنیں بہایے دیگی اَت۔ ءُ راجہ محمدخان چہ وتی نیمگ ءَ باز کوشست کُرتگ اَت۔ کہ اے ھپتیں مردماں پاھو دَیگ مہ بیت۔ پرچا کہ راجہ محمدخان ایشی آسر ءَ واکب ءُ سرپد اَت۔ کہ یک تمنی زند ءِ تہ ءَ کسے را پاھو دَیگ ءِ متلب ایش اَت۔ کہ ایشی بدل ءُ بیر پر اَت۔ بلے مُلک ءِ ڈکٹیٹر ءِ دیم ءَ کسی ھبر نہ ھل اِت۔ پمیشا ایم اے چوھدری ءُ راجہ محمدخان ھر دو ڈکٹیٹر ءِ دیم ءَ بے وس ءُ لاچار اتنت۔ کہ اے کشک ءِ تب ءُ رکھب ءَ نہ زانت انت۔ ءُ وتی زوراکی ءَ دیم ءَ بُرت۔
 بلے راجہ محمدخان ءِ سر ءَ اے دوبہ ھم ھست اَت۔ کہ آ ھچ چشیں کوشستے نہ کُرتگ اَت۔ کہ اے زرمبشت دارگ بہ بیت۔ پمیشا اسلیں ھبر ءَ ایوک ءَ ھدا زانت کہ اسل ھبر چے اَت۔
 نوں کہ اے دراھیں ھبر بوتگ اَت۔ گُڑا نوں اے دراھیں چہ دل ءَ برگی اَت۔ ءُ یک نوکیں بنداتے کنگی اَت۔ ءُ اے درگت ءَ خان میر احمد یار خان ءِ نظربندی ءُ کئیز ءِ ھلاسی ءُ ھنچش شازادگ میر حمل ءِ ھلاسی ھم یک ءُ دو روچ ءِ تہ ءَ۔ چہ راجہ محمد خان ءِ جُہد ءُ کوشستاں بوگ ءَ اَت۔ کہ یکجاہ دو آچ ءِ زراب پہ سرکار ءَ شر نہ اَت۔ کہ چہ یک نیمگ ءَ ھپت سالگیں جنگ ءَ پد ھپت مردماں پاھودیگ بوتگ اَت۔ ءُ دومی نیمگ ءَ خان میر احمد یار خان۔ شازادگ میر حمل۔ میر بوھیر بیرم ءُ سدانی سرمچار بندی اتنت۔ گُڑا اے ڈول ءَ ڈیھ ءِ تہ ءَ امن دارگ باز مشکل ءُ باز گران اَت۔ کہ راجہ محمدخان ایشرا شریں شگونے نہ زانت۔ ءُ آئی بازیں رپورٹ ءُ بازیں گْوشگ ءَ پد ایم اے چوھدری بنجاھی حکومت ءِ سروکاں راضی کُرتگ اَت۔ کہ دمانی تہ ءَ دراھیں کئیزیں چہ زندان ءَ در کنگ ءُ آزات کنگ بہ بیت۔
 ءُ نوں دو روچانی تہ ءَ شازادگ ءُ میر حمل چہ نظربندی ءَ ھلاس بوگ ءَ اتنت۔ وھدیکہ میر بوھیر ءُ بیرم ءُ ایدگہ سرمچار ءُ سردار ساری چہ کئیز ءَ آزات بوتگ اَت۔ بلے سردار نوروز ءَ چہ آئی عمر ءِ سبب ءَ پاھو دَیگ نہ بوتگ اَت۔ ءُ آئرابگاوت ءِ دوبہ ءِ سر ءَ عمر کئیز دَیگ بوتگ اَت۔ گُڑا آ تنے وھدی کئیز ءِ تہ ءَ اَت۔ کہ آئی رھم ءِ اپیل ھم نہ کُرتگ اَت۔ ءُ نیکہ چہ ڈکٹیٹر ءَ معافی گرگ لوٹ اِتگ اَت۔ پمیشا آ بنی آدم ءِ ضمیر ءِ کئیزی اَت۔ ءُ راجہ محمدخان ءَ آنکہ پرائی اپسوز اَت۔ بلے بہت ءُ طالع ءِ بازیں پیسلہانی دیم ءَ آ ھچ چیزے کُرت نہ کُرت۔
 راجہ محمدخان ءَ ھبر اَت۔ کہ نوں سیاست خان میر احمد خان ءِ دست ءَ نہ اَت۔ ءُ نیکہ کس خان ءِ نظربندی ءِ سر ءَ وش اَت۔ ءُ نیکہ زہر۔
 انو دراھیں سیاست پارٹی ءِ دست ءَ اَت۔ ءُ اے پارٹی دراھیں مُلک ءِ پارٹی یے اَت۔ چہ بنگال ءَ بگر تانکہ تفتان ءَ۔ ایشی کماش میر بوھیر اَت۔ ءُ گوں آئی ڈیھ ءِ دراھیں ترقی پسندیں قوت ھوار اتنت۔ بلوچ۔ پنجابی۔ سندھی۔ اوگان ءُ بنگالی ءُ راجہ احمدخان ایشاں کمیونسٹ ھیال کُرت۔ کہ نوں اے کمیونسٹ ڈیھ ءِ مری۔ مینگل ءُ بگٹی کہ مزنیں قبیلہ اتنت۔ آیانی سرداراں گوں وت ءَ ھورکُرتگ اَت۔ کہ ون یونٹ پروشگ ءِ جُہد ءِ تہ ءَ اے سردار لٹ وارتگ اَت۔ قربانی داتگ اَت۔ ءُ زندان کنگ بوتگ اَت۔ ءُ دیھ ءِ اسکول ءُ کالج ءُ یونیورسٹیانی تہ ءَ نوکیں ورنا ایشانی پد ءَ اتنت۔ کہ ایش یک مزنیں سیاسی قوتے ءِ دروشم ءَ پیدابوتگ اَت۔ کہ راجہ محمدخان ءِ ھیال ءَ ایوک ءَ ایشانی مکابلہ ءَ اے سورت ءُ اے دروشم ءِ تہ ءَ کنگ بوت۔ کہ پرنگیانی زمانگ ءِ سردار دیم ءَ آرگ بوتین انت۔ ءُ یک نوکیں بنداتے کنگ بوتیں۔
 ءُ راجہ محمدخان ءِ ھیال ءَ آئی بامن ءَ گوں ملاقات ءِ لیکہ ءُ مکسد ھمیش اَت۔ تانکہ یک نوکیں نسل ءِ کماش۔ سردار ءُ تمندار دیم ءَ بیا انت۔ ءُ اے قوم پرست ءُ کمیونسٹانی دیم ءَ بدار انت۔
 ءُ مروچی وتی دیگدان ءِ بُن ءَ نندوک آ بُنڈ ءِ دارانی زراب ءَ چاران اَت۔ ءُ آ نہ زانت کہ فیڈریشن ءِ اے بہر ءَ چون راہ ءِ سر ءَ آرگ بہ بیت۔
 ءُ راجہ محمد خان لوٹ اِت۔ کہ آ ایم اے چوھدری ءَ یک ھنچشیں رپورٹے راہ بہ دنت۔ کہ آئی تہ ءَ آ وتی دل ءِ گپ ءُ گالاں راست ءَ راست دیم ءَ بیار اِیت۔ کہ آئوکیں روچاں اے مُلک ءُ اے فیڈریشن ءِ اے بہر ءِ سیادی ءُ نزینکی چے پیم ءَ بہ ٹہنت۔ ءُ پہ راجہ محمد خان ءَ ایش یک اہمیں جستے اَت۔ ءُ آ بُنڈ ءُ اشکرانی زراب ءَ چاران اَت۔ ءُ ڈن ءَ کلات ءِ رودیگر زرد ءُ سارت بوان اَت۔
 چہ بامن ءِ آزات بوگ ءَ اِنکس وشی سفت ءَ بوتگ اَت۔ گُڑا اے دنیا ءِ تہ ءَ دگہ کس ءَ نہ بوتگ اَت۔ کہ آ تنے وھدی شاھی ماھل ءِ جنکان ءَ وانینت۔ تنے وھدی شازادیانی جامگ ءُ لیوساں پرگپت ءُ تنے وھدی آئی لوگ ءَ ورنا ءُ زیبائیں جنک نندوک آئی دوچ ءُ ایدگہ چیزاں ھیل کنان اتنت۔ کہ آ گوں وتی لاگر ءُ زیبائیں دستاں اے جنکاں جتا جتائیں دوچاں نشان دات ءُ آیاں کار دات۔ ءُ پدا آیانی کاراں چار اِت۔ ءُ ایرادگپت ءُ پدا آیاں رومات کہ آ وتی دوچ ءِ کاراں چون دیم ءَ بہ بر انت۔
 آ جنکاں سینگار ھم کُرت۔ ءُ آیاں پوہ ھم کُرت۔ کہ آ چے پیم ءَ وتی سینگار ءَ بہ کن انت۔ کہ آئی ھیال ءَ گیشتر سہری ءُ پوڈر جنگ یک جنکے ءَ گوں زیب نہ دات کہ سینگار ھما اَت۔ کہ دل ءِ تہ ءَ پُترتیں نیکہ مردم ءَ را بد بیاھتیں۔ ءُ آ وتی بدن ءَ ھما عطر ءُ زباداں جت کہ گوں آئی مئیل بداشتیں۔ کہ لاگریں جنکے ءِ عطر ءُ زباد چہ یک زنڈیں جنین آدمی ءِ عطر ءُ زباداں باید اَت۔ کہ جتا بوتیں۔
 چی ءَ کہ سفت ءَ رنگانی یک ڈولداری ءَ گوں کامرز کنگ ءِ یک زانت ءُ یک دل ءِ سرپدی یے اَت۔ کہ اگاں آ یک شریں اسکولی ءَ بوانتیں تو بلکنا یک مزنیں ازمکارے بوتیں۔ بلے آئی پِس شاغاسی اسلم ءِ دراھیں زند خان میر احمد یار خان ءِ ھذمت گزاری ءِ تہ ءَ گْوستگ اَت۔ گُڑا پرائی مشکل ءُ گران اَت۔ کہ آ چہ گِس ءَ ڈن پہ وتی وانگ ءَ بہ شُتیں۔
 ءُ بامن ءِ دیوان ءَ آ ھر روچ نوں یک نہ یک ڈولی ءَ وت ءَ را پیش داشت ءُ تھرو ھانی ءِ دیوان ءَ حاضر بوت۔ کہ ھانی چہ وتی بازیں گم ءُ اندوھاں نوں گیشتر وتی کاپر ءِ چیر ءَ چلیم کشان بوت۔ ءُ آئی مول ماھین آئی رومان ءَ گپت۔ ھوری کیچ ءَ اَت۔ ھداداد نوں کراچی ءَ پہ وتی دیمتر ءِ وانگ ءَ شُتگ اَت۔ ءُ بامن گِس ءَ اھتگ اَت۔ ءُ شازادگ میر حمل لہتیں روچ ساری لوگ ءَ اھتگ اَت۔ بلے آ گیشتر وتی کوٹی ءِ تہ ءَ بند ھموداں نندوک یا کہ وسپوک وتی نان ءُ آپ ءَ وارت ءُ گوں ھانی ءَ گپ ھم نہ جت چشکہ ھانی آئی جنین نہ اَت۔ بلکنا پرائی یک بیگانگے اَت۔
 ءُ ھانی ھم آئی کِر ءَ شُت کہ ھذمتگار آئی نان ءُ آپ ءِ ھذمت ءَ کنان بوت انت۔ بامن ھم گیشتر وتی مُلک ءُ زمین ءِ کاراں گوں وت ءَ را مشکول دارگ ءِ کوشست کنان اَت۔ ءُ گس ءِ تہ ءَ آ گیشتر یا کہ نوشت ءُ خوان ءِ تہ ءَ مشکول بوت۔ یا کہ وتی کرشی ءَ ڈن ءَ جت۔ نندوک موسم ءَ چاران بوت۔ ءُ پکر جنان بوت۔
 چشکہ آیانی ماس۔ بی بی ھانی زانت کہ وتی پِس شازادگ میر حمل ءَ ھم گوں اِنکس نند ءُ نیاد نہ کُرت۔ چشکہ میر حمل چہ وتی آزاتی ءُ آجوئی ءَ پدچہ وتی اولاد ءَ ھم دور بوتگ اَت۔ یا کہ زند ءَ ھم دور بوتگ اَت۔ ءُ بامن ساری ءَ چہ وتی پِس ءَ وتی نظریہ ءُ فلسفہ ءِ تہ ءَ دور اَت۔ کہ وھدے آئی پِس شازادگ حمل یاگی بوتگ اَت۔ گُڑا آئی گوں یکجاہ ءُ ھوار یاگی نہ بوتگ اَت۔ بلکنا چہ وتی پِس ءِ بگاوت ءَ جتا آ گوں سردار نوروز خان ءِ بگاوت ءَ گوں وت ءَ را بستگ اَت۔ ءُ گوں سردار نوروز خان ءِ سرمچاراں یکجاہ ءُ ھوار جنگ کنان بوتگ اَت۔ آنکہ کدی کدی پیشم ءِ چاہ ءِ وھداں پِس ءُ بچ گوں وت ءَ دور ءُ دور ءَ گپ جنان بوت انت۔ کہ پدا میر حمل پاد اھت ءُ وتی کوٹی ءِ تہ ءَ پُترت ءُ در نہ کپت۔ ءُ بامن وتی کوٹی ءِ نیمگ ءَ دیم کُرت۔ ءُ وتی کتاباں گوں جل بوت۔ چشکہ آ چہ وتی کتابانی وانگ ءَ پد وتی ءُ زند ءِ سیادی ءُ نزینکی ءَ بزانت۔ چی ءَ کہ بامن ءِ ھیال ءَ مردم وتی زند ءَ گُڈّ سر ءَ ایوک ءَ یک سادگیں لوز ءِ تہ ءَ زانت۔ کہ ھمے سادگیں لوز چشکہ زند ءُ زند ءِ درنیام ءَ ھورک ءُ ھالی ئیں جاہ ءَ پُھر کُرت۔ بلے اے سادگیں لوز ءُ ایشی سادگیں مارشت کُجا اَت۔ کہ مردم اچ ایشی زند ءِ دراھیں فلسفہ ءَ یک دم ءِ تہ ءَ بزانتیں۔ کہ اے زنڈیں کتاب ءُ اے پُرپیچیں نظریہ ءُ پکرانی وانگ چشکہ تنا وھدی الم اَت۔ تانکہ ھر مردم زند ءِ ھمے سادگیں ھرپ ءُ لوز ءَ نہ زانتگ اَت۔
 ءُ رامین گیشتر گس ءِ تہ ءَ نہ اَت۔ کہ شاھی ماھل ءِ تہ ءَ لوگ داروگہ دُرّاؔ نندو ءُ نیاد کُرت۔ کہ نوں واجہ ھدا چشکہ در ءِ تواراں اِشکُتگ اَت۔ ءُ خان آزات بوتگ اَت۔ بلے خان گوں وتی آجو ءُ آزات بوگ ءَ بلوچستان ءِ نیمگ ءَ دیم نہ کُرت۔ بلکنا کراچی ءِ وتی ماھل ءِ تہ ءَ داشتگ اَت۔ کہ مہلوک آئی ءَ کلوہ دیم داتگ اَت۔ کہ لہتیں روچاں پدآ کلات ءِ نیمگ ءَ برتر اِیت۔ ءُ گوں وتی مردماں گپ ءُ ھبر ءُ ھال کنت۔ پمیشا دُرا درائیں ھذمتگاراں شاھی ماھل ءِ سفائی ءُ پاھاز ءِ کار ءِ تہ ءَ مشکول کُرتگ اَت۔ کہ شپ ءُ روچ شاھی ماھل ءِ مرمت ءُ سفائی ءِ کار بنا بوتگ اَت۔ ءُ دُرا گوں وتی مندریں بالاد ءُ کارانی سر ءَ اوشتوک ھیالداری کنان اَت۔ ءُ ھمے درنیام ءَ آ ئراے موکہے بہ رستین تو آ گوں رامین ءَ ھوار چرس ءُ اپیم ءِ دھوتانی تہ ءَ وتی دل ءَ وش کُرت۔
 ءُ ھر کس نوں وتی زند ءِ گم ءُ اندوھاں سر ءُ چیر اَت۔ گُڑا لوگ ءِ تہ ءَ ایوک ءَ بی بی ھانی وت ءَ را بیگانگ ھیال کنان اَت۔ چشکہ آئی گس ءِ مردماں چم ءُ نظرے دوچار کپتگ اَت۔ چشکہ گس ءِ تہ ءَ یک بدیں ساھگے مان اھتگ اَت۔ کہ ھر چیز ناگت ءَ بدل بوتگ اَت۔ کہ نیکہ ھما ساری ءِ گل ءُ وشی ءُ شادکامی اتنت۔ ءُ نیکہ زند دیم ءَ روان گندگ بوت۔ بلکنا ایشی جاہ ءَ یک پژمردگی ءُ یک مونجائی ءُ ملوری یے چارمکنڈ مان اھتگ اَت۔ کہ ایشرا نو سید کلاگی ءِ دم ءُ دوت ھم زُرت نہ کُرت انت۔
 ءُ بی بی ھانی نوں ھم سید کلاگی ءِ دربار ءَ اے جمعہ ءُ آ جمعہ شُت ءُ وتی دل ءَ وش کُرت۔ کہ سیدکلاگی ءِ چٹ ءُ تائیتانی تہ ءَ زند ءِ ھورکی ءِ مارشت بلکنا اچ آئی دل ءَ زیان بوت انت۔ بلے وتی مرد شازادگ میر حمل ءُ بچ بامن ءُ رامین ءِ بارو ءَ آ ھچ گْوشت۔ نہ کُرت۔ کہ آیانی دل ءِ ھورکی چے پیم ءَ دور بوت۔ کُرت۔
 ءُ سفت وھدے تھرو ھانی ءِ لوگ ءَ اھتنوں۔ چہ بامن ءِ سَوب ءَ ھر روچ یک وارے اد ءَ اھتتو گوں وت ءَ لہتیں جنک آورت۔ کہ اد ءَ کاپر ءِ چیر ءَ آیاں جتا جتائیں دوچاں ھیل دات۔ ءُ قران شریف ءِ سی پارگانی سبک ھم دات۔ ءُ تھرو ھانی ھمے نازرک ءُ زیبائیں جنکانی ساڑی بوگ ءَ وش بوت۔ ءُ وتی چلیم ءَ کشاں گوں آیاں دیوان بوت۔ کہ ھر جنک ءِ ماس ءُ پِس ءِ بارو ءَ جست کُرت۔ ءُ وت ءَ را ندر کنان تاں دیر ءَ گوں آیاں سر ءُ سوج کنان بوت۔ کہ بی بی ھانی ایشی تہ ءَ سک وشی یے مارشت کُرت۔ مار اِت۔ چشکہ گوں ایدگراں یک تعلقداری یے ءِ تہ ءَ آئی دل سبک بہ بیت۔ چشکہ دنیا ءُ مردم ءِ دل ءِ ھورکی چہ ایدگہ انسان ءُ مردمانی نزینکی ءُ سیادی ءَ پد پُھر بوت کنت۔
 ءُ تھرو ھانی اُمیتانی تہ ءَ یک مزنیں اُمیتے ایش اَت۔ کہ آ کُجام روچ بیت۔ کہ سفت ءُ بامن ءَ یکجاہ بگند اِیت۔
 چہ بامن ءِ کوہ ءَ روگ ساری آ لوٹ اِت۔ کہ بامن ءُ سفت ءِ سانگ بہ بیت۔ بلے پدا جاور اِنکس نگیگ بوت انت۔ کہ ھر چیز وتی جاہ ءَ منت ءُ ھچ کارے دیم ءَ نہ شُت۔ کہ گْوستگیں شش ءُ ھپت سال نہ ایوک ءَ دراھیں ڈیھ ءِ سر ءَ گران اتنت۔ کہ ھر مردم اچ ایشی متاثر بوتگ اَت۔ بلکنا شاھی ماھل ءُ کشک ءُ پہنات ءَ دراھیں شازادگ ءُ شازادی ءُ بیبیانی لوگ متاثر بوتگ اَت۔ ءُ آیانی سر ءَ گم ءُ اندوھانی یک سیاھیں جمبرے ابرستگ بوتگ اَت۔ ءُ نوں یک وارے پدا اچ سیاھیں جمراں یک برکشانیں روچے ٹِک دیان اَت۔ گُڑا ھانی ءِ ھیال ایش اَت۔ کہ سفت ءُ ھانی ءِ سانگ ءُ سیر بہ بیت۔ ءُ آئی ارادگ اَت۔ کہ آ یک روچے گوں بامن سلہ بہ کنت۔ بلے تنے وھدی آ اے موکہ ءَ بلکنا شر نہ زانت یا کہ دگہ سببے اَت۔ کہ آ اے چیز ءَ دیم ءَ بران نہ اَت۔ بلے آئی پہک ارادگ اَت۔ کہ آ بامن ءَ سفت ءِ دست ءَ راضی کنت۔
 ءُ سفت ءِ اد ءَ ھر روچ آیگ ءُ کٹ کٹگ ءُ گلگلگ تھرو ھانی ءَ دوست بوت۔ ءُ آ لوٹ اِت۔ کہ سفت ءُ بامن وت ءَ را بزان انت۔ ءُ پوہ بہ بنت۔ تانکہ رامین ءُ مہناز ءِ ڈول ءَ آیانی زند رند ءَ جنجال مہ بوتیں۔
 یک روچی چاست ءِ چاہ گرادگ ءَ پد تھرو ھانی بامن ءِ چاہ ءَ تشت ءِ تہ ءَ ایر کُرت۔ ءُ سفت ءَ پرمات کہ اے چاہ ءَ بامن ءَ سر کنت۔ کہ آ نوکیں بنگلہ ءِ تہ ءَ نندوک اَت۔
 سفت وش بوت۔ ءُ چٹک اے چاھاں زُرت ءُ کہنگیں بنگلہ ءَ گوں دپ مہ دپ نوکیں بنگلہ ءِ تہ ءَ پُترت۔
 بامن نوکیں بنگلہ ءِ کاپر ءِ چیر ءَ پیتاپ ءَ نندوک کتابے وانگ ءَ اَت۔ ایش یک ساف ءُ بْرکشانیں روچے اَت۔ کہ ڈن نوک زمستان ءِ سارتیں گواتے کشان اَت۔ بلے کاپر ءِ تہ ءَ روچ ءِ بْرمش ھر چیز ءَ تپددیان اتنت۔ ھر چیز ساف درا بوت۔ کاپر ءِ تہ ءَ پچ بئوئوکیں مزنیں کھڑکی ءُ دروازگ گس ءِ دیم ءَ لوچ ءُ لگڑیں دْرچک ءُ سوزیں آزمان دراہ ھما روچی یک کدرتی ئیں زیبے دیان اِت۔ انت۔ ءُ بازیں مد ءُ مُدتی ءَ رند بامن وتی جند ءِ گس ءِ پے تاپ ءَ نندوک ءُ وتی مرضی ءُ رضا ءَ گوں آزات ءُ آجو نندوک البرٹ کامیو ءِ بارو ءَ وانگ ءَ اَت۔ کہ جیل ءِ تہ ءَ سنگتی ءَ آئرا البرٹ کامیو ءِ بارو ءَ ھمے کتاب داتگ اَت۔ کہ نوں آ ایشرا پوہ بوگ ءِ جُہد کنان اَت۔ چشکہ البرٹ کامیو اچ آئی دل ءَ نزینک بوان اَت۔ کہ بنی آدم ءِ جاور ءُ چاگرد ءِ بارو ءَ چہ البرٹ کامیو گیش چشکہ اچ آئی دل ءَ نزینک بوان اَت۔ کہ بنی آدم ءِ جاور ءُ چاگرد ءِ بارو ءَ چہ البرٹ کامیو ءَ گیش چشکہ کس گپ نہ جتگ اَت۔ آنکہ آ جیل ءِ تہ ءَ ژال پال سارتر ءَ گیشر ونتگ اَت۔ ءُ ھائیڈیگر ھم اچ آئی چماں گْوستگ اَت۔ بلے آ تھام کہ البرٹ کامیو ءِ تہ ءَ ھست اَت۔ گُڑا کسی ءِ تہ ءَ نہ اَت۔ کہ بازیں شاہ نویس ءُ مفکر دنیا ءِ تہ ءَ ساڑی ءُ موجود اتنت۔ کہ آ زند ءِ ھورکی۔ بیگانگی۔ ءُ بے لیکہی ءَ پد ءُ پد وت ءَ را کشتگ اَت۔ ھورک کُرتگ اَت۔ وت کشی کُرتگ اَت۔ چشکہ آیاں زند ءِ بے معنائی ءُ بے متلبی تاں وتی ھڈ ءُ ھوناں تور اِتگ اَت۔ کہ نوں پرایاں چشکہ گیشتر زندگ بوگ یک سزا ءُ یک عذابے جوڑ بوتگ اَت۔ کہ اے سزا ءُ اے عذاب ءَ چہ آزاتی آ ایوک ءَ وتی جند ءِ مرگ ءِ تہ ءَ دیستگ اَت۔
 بلے البرٹ کامیو ءِ فلسفہ ءُ پکر ءِ تہ ءَ آنکہ یک قنوطیت پسندی یے مان اَت۔ بلے بامن ءَ ھنچش ھیال زُرت کہ اے قنوطیت پسندی ءِ تہ ءَ چہ زند ءُ بیزاری متلب نہ اَت۔ کہ کسے زند ءِ چٹ ءَ یلہ بداتیں ءُ وت ءَ را گوں مرگ ءِ قوتاں گوں بستیں۔
 آنکہ پہ البرٹ کامیو زند یک بے معنائیں روزگارے اَت۔ یک ابسرڈیں سرگْوستے اَت۔ بلے مردی ءُ مردانگی ھمیش اَت۔ کہ کسے ایشرا دیم پہ دیم گوں آئی چماں بچار اِتیں۔ ءُ وت ءَ را دیم ءَ بیائورتیں۔ وتی شخصیت ءَ گوں دنیا ءِ بے لیکہی ءَ ھوار بچار اِتیں۔ ایشی تہ ءَ زندگ بوتیں۔ ءُ اچ ایشی بُرزبوتیں۔ کہ ایوک ءَ زند ءِ قنوطیت پسندی ءِ تہ ءَ چہ زند ءَ جہگ ءُ زند ءُ زند ءِ بے معنائیں تورگ ءُ مارشت ءِ تہ ءَ کسے مفکر ءُ دانشورے جوڑ بوت نہ کُرت۔ کہ آ وتی دانشوری ءُ مفکری ءِ تہ ءَ وتی جند ءِ دستاں گوں وتی زند ءَ گار ءُ زیان بکُرتیں۔ بلکنا مردانگی ایش اَت۔ کہ آ چرے ابسرڈیٹی ءُ بے لیکہی ءَ بُرز بوتیں۔ کہ ایش ایوک ءَ ھما سورت ءَ بوت کُرت۔ بنی آدم وتی آزاتی ءَ کامرزبکُرتیں ءُ زند ءِ بے معنائی ءِ تہ ءَ زندگ بوتیں۔ کہ زند پہ البرٹ کامیو ءَ وتی لیکہ ءُ مکسد وت اَت۔ کہ چہ زند ءِ وتی جند ءِ لیکہ ءُ مکسد ءَ بُرز دگہ ھچ لیکہ ءُ مکسدے نہ اَت۔ زند یا کہ ھست اَت۔ یا کہ نیست اَت۔ زنداگاں زانگ بوت۔ گُڑا بنی آدم وتی آزاتیں پیسلہانی تہ ءَ ایشرا کارمرز کُرت۔ ءُ زانت کہ آ زندگ انت۔ ءُ آزات انت۔ بنی آدم ءِ دراھیں جاور ءُ ھالت بے لیکہ اتنت۔ پرچا کہ مردم نہ زانت کہ آئرا کئے پیداک کُرتگ اَت۔ ءُ پرچے پیدا کُرتگ اَت۔ ایوک ءَ ھما مردم ھدا ءَ زانت۔ ھما کہ ھدا ءِ ھیال ءِ تہ ءَ زندگ اَت۔ ھما کہ وتی جاوراں چہ بُرز بوتگ اَت۔
 بامن وتی کتاب ءَ زانانی سر ءَ ایر کنان البرٹ کامیو ءِ ابسرڈ فلسفہ ءِ سر ءَ پکر جنان اَت۔ کہ بلکنابازیں چیزانی تہ ءَ البرٹ کامیو ھچ نہ گْوشتگ اَت۔ چشکہ ھدا ءِ بارو ءَ البرٹ کامیو ءِ ھچ ذکر ءُ بیانے نہ اَت۔ بلے بامن البرٹ کامیو ءِ پکر ءَ درگیجان وتی جند ءِ یک فلسفہ یے ءُ یک معنایے در کنگ ءَ اَت۔ کہ اگاں کس ھدا ءِ سر ءَ سکھت ءُ یکین ھم کُرت۔ گُڑا البرٹ کامیو ءِ فلسفہ ءِ رو ءَچشکہ بامن ھیال کنان اتگُڑا ھدا ءِ ھیال ھم یک بے معنائیں لوزے اَت۔ کہ اگاں کس ھدائی تہ ءَ زندگ نہ اَت۔ بے لیکہی ءُ ابسرڈیٹی ءِ تہ ءَ زندگانی ءِ سبک ایش اَت۔ کہ بنی آدم ءَ ھر وھد ءَ۔ ءُ ھر ساھت ءَ ءُ ھر دم ءَ چہ وتی بے لیکہی ءَ بُرز بوگی اَت۔
 آنکہ بامن وت ھدا ءِ سر ءَ سکھت کُرت۔ ءُ آئی ھیال ءَ ھدا یک ابسرڈیٹی یے اَت۔ کہ اگاں کس اچ ایشی بُرز نہ بوت۔ ءُ ایوک ءَ لوزھدا ءَ کامرز کُرت۔ ءُ نہ زانت کہ ھدا ءِ تہ ءَ زند بوگ ءِ متلب چے اَت۔ ھدا اگاں ابسرڈیٹی ءِ نام اَت۔ گُڑا بنی آدم ءَ ایشی تہ ءَ زندگ بوگ المی اَت۔ تانکہ اچ اے ابسرڈیٹی ءَ بُرز بوتیں۔
 البرٹ کامیو ءِ پکر ءُ فلسفہ ءِ بارو ءَ چیزے آ پوہ بوت۔ ءُ چے نا پوہ۔ بلے آ نوں وتی گس ءِ پے تاپ ءَ نندوک البرٹ کامیو ءِ کتاب ءَ وتی زانانی سر ءَ ایر کُرتگ اَت۔ ءُ البرٹ کامیو ءِ پکر ءُ فلسفہ ءَ گوں وتی فلسفہ ءَ یکجاہ کنگ لوٹ اِت۔ کہ وت بامن ھدا ءِ ھیال ءَ چہ وتی پکراں در کُرت نہ کُرت۔ کہ زند ءِ چنکس تہلیں ءُ ترشیں جاور اتنت۔ کہ اد ءَ ھدا ءِ۔ ھیال آئرا زندگ داشتگ اَت۔ ءُ نوں چشکہ آ ھیال کنان اَت۔ کہ اگاں ھدا ءِ ھیال مہ بوتیں۔ تو آ بلکنا زندگ مہ بوتیں۔ پرچا کہ بامن ءَ چہ کسانی ءَ لہتیں تھامور۔ گُب ءُ سیاہ تہاریں ھیال ءُ پکر گون اتنت۔ کہ اے سیاہ تہاریں ھیال مُدام آئرا جہل چِکگ ءَ اتنت۔ ھنچش چشکہ کسی ءِ دامن ءَ بگیرت ءُ آئرا ھنچش پشتی نیمگ ءَ بہ چِک اِیت۔ ءُ آئرا وتی لمبگ ءُ کپگ ءِ مارشت بہ بیت۔ وتی ذات ءِ تاربتار بوگ ءِ مارشت بہ بیت۔ ءُ وتی درائیں شخصیت ءِ راڈ راڈ بوگ ءَ گوات ءِ تہ ءَ تالان بوگ ءِ۔ ءُ وتی گنوکی ءُ بے ساری ءِ مارشت ءُ مارگ بہ بیت۔ کہ وتی ھمے یلہ بوگ ءِ تار بتار بوگ ءِ۔ وتی گنوک ءُ بے سار بوگ ءِ تُرس ءِ تہ ءَ آئرا ھدا ءِ ھیال زندگ داشتگ اَت۔ نہ کہ بامن وھدے وتی زند ءِ گْوستگیں روچاں یات کُرت۔ گُڑا آئرا مارشت بوت۔ کہ اگاں ھدا ءِ ھیال مہ بوتیں۔ گُڑا نہ زان آں آ زندگ بوتیں۔ یا کہ مہ بوتیں۔
 پمیشا آئی ھدا ءِ ھیال ھما اتنت۔ کہ چشکہ لیوٹالسٹائی ءُ مہاتما گاندھی ئیگ اَت۔ کہ ایشی تہ ءَ ھدا ایوک ءَ یک تعقل ءُ یک ھیالے نہ اَت۔ بلکنا یک ھنچشیں اُمیت ءُ انسپائریشنے اَت۔ کہ آ بنی آدم ءِ اُمیت اَت۔ آنکہ دنیا ءِ تہ ءَ تنے وھدی کسے نہ زانت کہ ھدا چے پیم ءَ زندگ اَت۔ چے پیم ءَ دنیا ءَ چار اِت۔ چون چار اِت۔ وھدے چیز نہ اتنت۔ گُڑا ھدا ھست اَت۔ بلے چون ھدا ھست اَت۔ ءُ پدا ناگت ءَ اے دنیا جوڑ بوت۔ تو کئے ایشرا جوڑ کُرت۔ دنیا چہ نر ءُ مادہ ءِ عنسر ءَ جوڑ بوت۔ یا کہ دنیا ءِ عنسر یکے اَت۔ یک عنسر ءِ دو چون جوڑ بوت۔
 ھر زمانگ ءِ تہ ءَ ھدا ءِ ھیال ءِ سر ءَ بنی آدم پکر جنان بوتگ اَت۔ تانکہ مروچیگیں روچ ءَ ھر سارتر ءِ ھیال ءِ آئوکیں یک دگہ ملینیم ءِ تہ ءَ ھدا ءِ ھیال بنی آدم ءِ لاشعور ءِ تہ ءَ نندوک بیت۔ ءُ آئی پدا چے بیت۔ ایشرا ھدا وت زانت۔
 بلے ھدا ءِ تہ ءَ زندگ بوگ ءِ متلب بنی آدم ءِ آزاتی ءِ مارشت اتنت۔ پرچا کہ بامن وت ھدا ءِ بارو ءَ باز ھیال کُرتگ اَت۔ ءُ گُڈّ سر ءَ ھمے آسر ءَ رستگ اَت۔ کہ ھدا آزاتی انت۔ ءُ آزاتی ھدا۔ چی ءَ کہ ھدا ءِ ھیال لیبرینٹنگ اَت۔ اچ ایشی مردم ءَ وتی جند ءِ آزاتی ءِ مارشت بوت۔ کہ بامن ءِ ھیال ءَ ھر کس وتی آزاتی ءِ ھیال ھست اَت۔ گُڑا آئرا ھدا ءِ ھیال ھست اَت۔ ءُ ھر کس ءِ دل ءَ ھدا ھست اَت۔ گُڑا آ آزات اَت۔
 بامن ھدا ءُ راستی ءِ معنا ءِ تہ ءَ ھم زانت کہ راستی ھدااَت۔ ءُ ھدا راستی۔ کہ اے راستی الم ءَ بنی آدم ءِ آزاتی اَت۔ پرچا کہ گُڈی ئیں چیزے زند ءِ تہ ءَ راستی۔ آزاتی ءُ ھدا اَت۔ ءُ بنی آدم ھر چنت کہ وتی راستی ءُ وتی آزاتی ءَ زانت ھمنکس گیش آ چہ ھدا ءِ مارشت ءَ نزینک بوت۔
 بامن چہ بندات ءَ چیزانی پُشت ءَ یک رازے ءَ زانت کہ اے راز ءِ جستجو زند ءَ را معنا دات ءُ مردم ءِ دل ءُ راستی۔ آزاتی ءُ ھدا ءِ ھیال ءَ پیدا کُرت۔
 بلے بامن مذہبانی داتگیں ھدا ءِ ھیال ءَ چہ کمکیں ناتپاک اَت۔ کہ ھدا ایوک ءَ یک ڈنی ھیالے۔ چیزاں بُرز ءُ جہل کنان انت۔ کہ بامن ءِ ھمیر ءُ کیمیا ءِ تہ ءَ اے ھبر نہ نشت کہ تانکہ بنی آدم راستی ءُ آزاتی ءَ ھدا ءِ ھیال ءِ تہ ءَ زندگ نہ بوتگ اَت۔ ھنچش چشکہ پیگامبر عیسیؑ۔ مھمدؐ۔ موسیؑ ءُ ایدگہ پیگامبر ایشی تہ ءَ زندگ نہ بوتگ اَت۔ زند ءِ گاڑی دیم ءَ نہ شُت ءُ مذہب ءِ ھشکیں پنت ءُ نسیھت ھشکاں ھشک منت انت۔ تانکہ یک دل ءِ لہڑگے مردم ءَ چہ آئی راستی۔ آزاتی ءُ ھدا ءِ ھیال ءَ نزینک نہ کُرتگ اَت۔
 رابندرناتھ ٹیگور ءُ ٹالسٹائی ءِ ھدا ءِ ھیالاں بامن اچ وتی ھمیر ءُ کیمیا ءَ گیشتر نزینک ھیال کُرت۔ ءُ البرٹ کامیو ءِ وانگ ءَ پد آئرا وتی جند ءِ اخلاق ءِ جست بنی آدم ءِ آزاتی ءِ تہ ءَ گندگ ءَ آیگ ءَ اَت۔ چی ءَ کہ بامن بنی آدم ءِ اخلاقی جست ءَ چہ ڈن ءَ روگ نہ لوٹ اِت۔ کہ پرائی اے دنیا ءِ تہ ءَ اخلاق ءِ بُرزی ءُ شان ءَ بگیر مردم ءِ زند پوک ءُ بے سیت اَت۔ تانکہ آ چہ وتی بے لیکہ ئیں زند ءَ چہ بُرز نہ بوتگ اَت۔ کہ ایوک ءَ آ وتی آزاتی ءُ راستی ءِ کارمرز کنگ ءِ تہ ءَ چہ ھدا ءَ۔ نزینک بوت۔ کُرت۔ پرچا کہ آ زند ءَ دور شانگ ءُ پُشت جنگ نہ لوٹ اِت۔ بلکنا ایشی تہ ءَ اخلاقی آدم ذاتے جوڑ بوگ لوٹ اِت۔ چہ وتی ناپیلوی ءِ مارشتاں بُرز پیلو بوگ لوٹ اِت۔ ءُ ھدا جوڑ بوگ لوٹ اِت۔
 پمیشا یک اخلاقی قدراں زانوکیں مردم مُدام وت ءَ را یک بے ھد ءُ ھدودیں ءُ لابزانتیں ھستی یے ءَ گوں چار اِت۔ ءُ وتی مھدود بوگ ءِ تہ ءَ آ لامھدود ءَ چون چار اِت۔ ایش مزنیں اخلاقی جستے اَت۔ کہ اچ ایشی پد دگہ جستے پُھرمعنانہ اَت۔ ایش دنیا ءِ تہ ءَ بنی آدم ءِ گُڈّی ئیں جست اَت۔
 ءُ بامن وت ءَ را ھمے جست ءِ یک مسافرے ھیال کنان اَت۔
 پدا وھدے سفت چاھاں آورت تو بامن چشکہ چہ وتی واباں دریھ کُرت۔ ءُ وتی دیم ءَ سفت ءَ دیست تو یکدمے آ مہاتما گاندھی۔ لیوٹالسٹائی۔ ہنری ڈیوڈ تھورو۔ ءُ البرٹ کامیو ءَ دل ءَ بُرت ءُ سفت ءَ چاران بوت۔ کہ سفت ءِ دستاں پتنوس اَت۔ ءُ آئی گشان پش ءَ گر اَت۔ ءُ آئی گور ءَ کہ ھما روچی آ وتی زردیں لیوس ءُ سیاھیں گشان ءِ تہ ءَ سک نمادار دراکنگ ءَ اَت۔
 تو پمن چاہ آورتگ۔ تئی منّت وار۔
 بامن پاد اھت ءُ اچ آئی دستاں پتنوس ءَ گپت ءُ وتی دیم ءَ کسانیں میز ءِ سر ءَ ایر کُرت۔ ءُ سفت گْوشت۔
 تو من ءَ بِشتیں کہ من تئی چاھاں میز ءِ سر ءَ ایربکُرتیں۔
 بلے من ءَ تئی منّت وار بوگ لوٹ اِت۔ سفت۔
 من مُدام پرتو چاہ کارآں۔ گُڑا تو مُدام منی منّت وار بئے۔ سفت کٹ کٹگے جنان بوت۔ ءُ آ بامن ءَ چاران بوت۔
 ءُ بامن گْوشان بوت۔
 من ھر دم ءُ ھر ساھت تئی منّت وارآں۔ تانکہ اے زند ھست گُڑا منی تئی منّت وارآں۔ ءُ پدا بامن تو کش ءَ ایریں ھورکیں کرشی ءَ چِک اِت۔ ءُ گْوشت۔ تو اد ءَ بہ نند
 ءُ سفت آئی دیم ءَ نشت ءُ وتی دستاں زانانی سر ءَ ایر کنان جست کُرت۔
 تو چے وانگ ءَ ئے۔
 کتاب۔
 پرچے۔ جیل ءِ تہ ءَ چہ کتابانی وانگ ءَ تئی دل پُھر نہ بوتگ۔
 من کتاباں پمیشکا وان آں۔ آ وتی پچیں کتاب ءِ تہ ءَ وتی نشان ءَ ایر کنان آئرا بند کُرت۔ ءُ میز ءَ ایر کُرت۔ ءُ وتی ھبر ءَ دیمتر ءَ بران بوت۔ من کتاب ءَ نہ وان آں۔ من ھر کتاب ءَ ونت نہ کن آں۔ انسان ءِ زند گْونڈ ءُ کسان انت۔ آ ھر کتاب ءَ ونت نہ کنت۔ بلے من کتاب وان آں تانکہ من بزان آں۔ کہ منی زند ءِ بہشت کُجا انت۔ ءُ دوزھہ کُجا انت۔
 ءُ سفت بشکھندگ بوان گْوشت۔
 تو کدی مُلایے بوتگ ئے۔
 ءُ بامن کھند اِت۔ ءُ تاں دیر کھندان وتی کھندگاں بند کُرت۔ ءُ جست کُرت۔
 تو من ءَ مُلایے ھیال کنئے۔
 پمیشا کہ مُلا مُدام بہشت ءُ دوزھہ ءِ گپّاں جنان بنت۔
 بلے مُلا وت چرے جستانی جہلانکیاں دور انت۔ دنیا ءِ تہ ءَ ھر ھما مردم کہ یک اخلاقی جستے وت ءَ را کنت۔ گُڑا آئی پکرانی پُشت مُدام بہشت ءُ دوزھے یک ھیالے مان اِیت۔ کہ مان اِیت۔
 چے ھدا ءِ ھیال ءَ پد تو دراھیں اخلاق ءِ گرانی ءَ چہ وت ءَ را سبک ھیال نہ کن ئے۔
 ءُ بامن کھند اِت۔ ءُ سفت ءِ ھشیاریں جست ءِ سر ءَ وش بوت ءُ گْوشت۔
 تو باز شریں جست کُرتگ۔ کہ اگاں کس ھدا ءَ منّ اِت۔ گُڑا برائی دنیا ءِ دراھیں ویل ءُ جنجال ھلاس بنت۔ پرچا کہ ھدا دراھیں نیکی ءُ بدی ءِ ذمہ وار بیت۔ ءُ بندگ ءِ کار ھلاس بیت۔ مُلا ھمشی گْوش اِیت۔ پمیشا من ءَ مذہبانی مُلا۔ پادری۔ ءُ راھبانی ھبردوست نہ بنت۔ کہ آ اخلاق ءِ جست ءَ گوں ھدا ءِ ھیال ءَ بند انت۔ آنکہ ایش گوں ھدا بندوک انت۔ بلے گوں ھدا ءِ یک وجودی مارگ ءُ مارشتی ءَ گوں۔
 ءُ سفت چشکہ وت ءَ راسرپد بہ کنت۔ جست کُرت۔
 چے پیم ءَ۔
 ءُ بامن کھندگے جت۔
 زاناں تئی قران شریف ءِ وانگ ءُ تلاوت ترا مُلا سفت جوڑ کُرتگ۔ من وش اوں کہ اچ من چشیں جستے کُرتگ۔ بنی آدم ءِ سرشت ءِ تہ ءَ۔ آئی شعور ءِ تہ ءَ نوشتہ انت۔ کہ آ پہ وتی اخلاقی بُرزی ءُ گیشتری ءَ زوھد بہ کنت۔ چہ جائیکہ ھدا بہ بیت۔ کہ مہ بیت۔ اخلاق ءِ جست گوں ھدا ءَ بندوک نہ انت۔ بلکنا اے مئے سرشت ءُ مئے زانت ءُ مئے زانشت ءِ تہ ءَ ھوار انت۔ کہ ما وتی آزاتی ءَ۔ وتی راستی ءَ۔ وتی ھدا ءَ بزان آں۔
 ءُ سفت جست کُرت۔
 گُڑا ھدا ءَ کُجا ایر کن ئے۔
 ھدا منی دل ءِ تہ ءَ انت۔ تئی حسن ءُ زیبائی ءِ تہ ءَ انت۔ تئی ءُ منی مہرانی تہ ءَ انت۔
 ءُ سفت کٹ کٹگے جت ءُ گْوشت۔
 گُڑا تو حسن ءُ زیبائی ءَ گوں فلسفہ پرچے جن ئے۔
 ءُ بامن کہ وتی کرشی ءِ سر ءَ نشتگ اَت۔ پاد اھت ءُ آئرا زوت زوت دروتے گپت تانکہ کس اد ءَ مئیت ءُ آیاں مہ گنداِیت۔
 تو راست گْوش ئے۔ سفت۔ من ءَ گوں تو ھدا۔ ارواھ۔ بہشت ءُ دوزھہ ءِ باثانی تہ ءَ پرچے مان بگیج آں۔ منی بہشت توئے۔
 بامن ءِ گرمیں دروتانی تپد وتی کلکانی سر ءَ مارشت کنان سفت چشکہ نشگ بوت۔ ءُ آئرا بامن ءِ ساڑی بوگ ءُ ترندیں دروتانی سر ءَ وشی بوت۔
 وھدے بامن پد ءُ پد وتی کرشی ءِ سر ءَ نشت توسفت وتی گشان پلو ءِ تہ ءَ وتی کلکانی سر ءَ ترّی ءَ پاک کُرت۔ چشکہ بامن ءِ لُنٹانی ترّی تنے وھدی آ کلکانی سر ءَ پیداور بہ بیت۔
 تو وتی جیل ءِ روچاں۔ کوہ ءُ کوھستگ ءِ روچاں بگیر اچ من چو گْوازینت۔ بامن۔
 جست ءَ مہ کن۔ منی لاڈوئیں مُلا سفت۔ کہ اد ءَ ھر دم ءَ تو منی دیم ءَ اَت۔ ئے۔ روچ ءُ شپ۔ ءُ من نہ زان آں۔ اے شپ ءُ روچ چون گْوست انت۔ بلے منی مہرنگ ءُ مالقا۔ من زان آں ءُ منی ھدا ایوک ءَ زانت کہ تو مُدام من ءَ یات اھت ئے۔ ءُ مروچی منی دل سارت انت۔ کہ تو منی دیم ءَ نشتگ ئے۔ ءُ مروچی وھدے من پُشت ءَ گندآں۔ ءُ چارآں۔ تو من ءَ ھنچش تور اِیت۔ چشکہ من چہ وتی قیامت ءِ روچاں گْوستگ۔ زان ئے۔ ھر مردم اے دنیا ءِ تہ ءَ چہ وتی قیامت ءِ روچاں گْوز اِیت۔ گُڑا آ وتی اخلاقی جست ءَ زانت۔ کسے اگاں چہ وتی بہشت ءُ دوزھہ ءَ نہ گْوستگ۔ گُڑا نہ زانت کہ آئی زند ءِ لیکہ ءُ مکسد چے انت۔ ءُ بہشت ءُ دوزھہ ءِ اے سرگْوست ءِ تہ ءَ باز مردم پرش انت۔ چشکہ مُراد کہ من آئرا پشکن گْوشت۔ اروسی شائر پشکن۔ بلے آ پْرشت۔ ءُ راڈ راڈ بوت۔ تاربتار بوت۔ کہ مروچی آنکہ آ زندگ انت۔ بلے آ چہ زند ءِ ءُ چہ ھدا ءِ وجودی سرگْوست ءَ چہ نا واکب انت۔ ناسرپد انت۔ کہ آ یک ھیالی ءِ پُشت ءَ تچان انت۔ کہ اد ءَ یک پریبے مان انت۔ بلے اد ءَ زندگانی ھست۔ اد ءَ زند ءِ تپد ءُ لہڑگ نیست۔ جوش ءُ جوزگ نیست۔ زند یک گیرتھلیقی سورت ءَ روان انت۔ ءُ کس نہ زانت کہ آئی آسر چے بیت۔ من ھم نہ زان آں کہ منی آسر چے انت۔ تو ھم نہ زان ئے۔ کہ تئی آسر چے انت۔ بلے ما زند ءَ ھر ساھت ءُ ھر گام ءَ چہ ھدا ءِ متھرک ءُ تھیلقی مارشتاں چہ اے بے ڈولداریں زند ءَ پیدا کنان اوں۔ ءُ اچ ایشی بے لیکہی ءَ بُرز بوان اوں۔ چے اے کمکیں چیزے۔ چے اچ اے مارشت ءَ بُرز دگہ مارشتے مردم ءَ وش کُرت۔ کنت۔
 بامن گندگ ءَ اَت۔ کہ سفت ءِ ھوش دگہ جاھے اَت۔ ءُ آئی پرپیچیں ھبراں گوش دارگ ءَ نہ اَت۔ بلکنا آئی دلگوش گوں آئی دروتان اَت۔ کہ آ تنے وھدی ایشانی مرمر ءَ وتی کلکانی سر ءَ ماران اَت۔ ءُ مارشت کنان اَت۔
 ءُ پدا بامن وتی چاہ ءِ گُڈی ئیں گلم ءَ وران پاد اھت ءُ سفت ءَ گْوشت۔
 تو بہ نند۔ من کایاں۔ ترا چیزے پیش دارآں۔
 ءُ پدا بامن وتی کوٹی ءِ تہ ءَ شُت ءُ یک زرے پد گوں نوشتوکیں کاگد ءُ نمدیاں اھت ءُ اے کاگدانی بنڈل ءَ میز ءِ سر ءَ ایر کُرت۔ ءُ آیانی نیمگ ءَ دست تچک کنان گْوشت۔
 اے دراھیں نمدیاں من جیل ءِ تہ ءَ۔ کوہ ءِ تہ ءَ۔ پرتو نوشتہ کُرتگ۔ من ایشاں یک روچی گوں تو وان آں۔ کہ تئی یکتنائی ءِ تہ ءَ۔ اچ تو دور باز دور من ترا چے پیم ءَ یات کُرتگ۔ منی زند ءِ مال ءُ مڈی ھمے نمدی ءُ کاگد انت۔ من لوٹ آں کہ من ایشاں کدی چھاپ بہ کن آں۔ یا کہ اچ ایشاں من وتی بہشت ءُ دوزھہ ءِ کسہ ءُ آزمانکاں نوشتہ کن آں۔ پرچا کہ من زان آں کہ چو ھدا ءِ ھیال ءَ اگاں تو منی دل ءَ مہ بوتین ئے۔ گُڑا من بلکنا زندگ مہ بوتین اِتاں۔ ءُ سفت ھبکہ بوت۔ وتی دست ءَ دپ ءَ ایر کنان گْوشت۔
 تو اے دراھیں نمدیاں پمن نوشتہ کُرتگ۔ گُڑا تو ایشاں پمن پرچے راہ نہ داتگ۔
 من نہ لوٹ دگہ کسے ایشاں بوان اِیت۔
 بلے من زانگ لوٹ آں۔ من اِشکنگ لوٹ آں۔ کہ من ءَ چے پیم ءَ یات کُرتگ۔
 ھو بامن گْوشان بوت۔ بلے یک شرتی ءَ گوں من ایشاں وان آں۔
 ءُ سفت جست کُرت۔ آ شرت چے انت۔
 آ شرت ایش انت۔ کہ ھر نِمدی ءِ یک دروتے۔ ءُ ھر روچ ءَ یک نمدی یے وانگ بیت۔
 گُڑا اے چنکس نمدی انت۔ سفت نادان۔ نادان گوں کودکی ءَ جست کنان بوت۔ کہ آئی ھمے گڑگ ءُ ھیرانگی بامن ءَ دوست بوت۔ ءُ بامن پسو دات۔
 ایش چہ ھزار ءَ گیش نمدی انت۔
 گُڑا ھزار روچ۔ ھزار دروت۔ سفت چشکہ ھیج اِت۔ ءُ وتی دست ءَ دپ ءَ ایر کُرت۔ ءُ گْوشان بوت۔
 اُف منی ھدا۔ من چے ھزاریں دروتاں مرآں۔
 بلے شرت ھمیش انت۔ باقی تئی مرضی۔ بامن آئرا چِرکے جت۔
 ءُ سفت پاد اھت۔ چاھانی پتنوس ءَ زُرت ءُ بامن ءِ نزینک ءَ کمکیں اوشتات ءُ اچ ایشی پیش کہ بامن آئی دست ءَ بگیرت۔ آ زوتی ءَ چہ نوکیں بنگلہ ءَ پہ کہنگیں بنگلہ ءَ رادگ بوت۔ ءُ بامن آئراچاران بوت۔
 ءُ بامن وتی کتاب ءَ زُرت کہ روچ نوں بُرز بوان اَت۔ ءُ آئی بْرمش آئی بدن ءَ ٹکور کنان اتنت۔
 ءُ پدا ناگت ءَ سفت درا بوت۔
 ءُ بامن وتی کتاب ءَ وتی زانانی سر ءَ داران جست کُرت۔
 چے ھیر انت۔ سفت۔
 تھرو ھانی ترا لوٹگ ءَ انت۔ کہ چہ کیچ ءَ مہناز ءُ میرشیہک اھتگ انت۔ کہ تو آیاں بیاپخیر ءُ وش آمد کنان بہ کن۔
 مہناز ءُ میر شیہک ءِ نام ءِ اِشکنگ ءَ گوں۔ بامن وتی کتاب ءَ ایر کُرت۔ ءُ وتی جامگ ءِ بٹناں بست۔ ءُ وتی سواساں پادا کنان وتی سیاھیں چادر ءِ تہ ءَ وت ءَ را بوک کُرت۔ ءُ پہ کہنگیں بنگلہ ءَ چہ نوکیں بنگلہ ءِ کاپر ءِ چیر ءَ روان بوت۔
 مہناز آیگ پہ بامن ءَ یک وشیں ھبرے اَت۔ کہ آئرا رامین ءُ مہناز ءِ جاورانی ھبر اَت۔ ءُ میرشیہک ءِ گوں بوگ ءَ گیشتریں وشیں ھبرے اَت۔ کہ آ وتی گہار ءَ بلکنا راضی کُرتگ اَت۔ کہ گوں وتی مرد ءَ بہ نند اِیت۔
 کہنیں بنگلہ ءِ شیشہ خانگ ءِ تہ ءَ مزنیں گالیانی سر ءَ چہ کیچ۔ مکران ءَ آئوکیں مہمان وھدے بامن ءَ چہ دروازگ ءَ پُتران دیست گُڑا آئی دیم ءَ پاد اھت انت۔ بازدیر ءَ پد آ وتی نشار ءُ ماما ءِ بچ میر شیہک ءَ پدا دیستگ اَت۔ پمیشا آ میر شیہک ءَ بگل کُرت۔ ءُ آ وت ءَ را دروت داتنت۔ ءُ آ مہناز ءِ دستاں دروت گپت ءُ بامن وتی دست ءَ آئی سر ءَ ایر کُرت۔ ءُ پدا آ نشت انت۔ ءُ بامن آیاں گوں دل ءِ حُب ءُ واھگاں ھال اھوال کُرت۔ چشکہ مہماناں وتی بیگانگی ءِ مارشت مہ بیت۔
 تھرو ھانی مہناز ءِ آیگ ءِ سر ءَ اِنکس وش اَت۔ کہ آئی پاد ڈگار ءَ نہ لگت اتنت۔ ءُ آ واردم ءَ آ ءُ ماس ءُ وتی جنک ءُ ھوری ءُ مزار ءِ بارو ءَ جست کنان بوت۔ ءُ مہناز آئی گپانی پسو ءَ دیان بوت۔ ءُ شیہک وتی تھرو ءَ جی ءُ جان کنان گوں آئی گْوستگیں روچانی یاتانی بارو ءَ گپ جنان بوت۔ کہ آئی پِس میر مُراد جان ءِ ناگتیں بیرانی ءِ گم چشکہ آئی گہار ھانی ءِ دل ءَ چو سنگ ءَ نکش بوتگ اَت۔ کہ نوں میر مُراد جان ءَ بچ ءُ گہار باث کنان اتنت۔ کہ پدا تھرو ھانی ءِ چماں ارس درا بوت انت۔ ءُ آ گوں میرشیہک آئی پِس ءِ یاتانی سر ءَ یک وارے پدا گریہان بوت۔ ءُ تاں دیر گریہت ءُ وتی ھیسکگاں داشت نہ کُرت۔ ءُ میر شیہک ءُ مہناز آئراچاران بوت انت۔
 پدا تھرو ھانی پاد اھت چشکہ آئرا مارشت بہ بیت۔ کہ اِنکس گریہگ شریں ھبرے نہ انت۔ گُڑا آ پاد اھت ءُ تہ ءَ شُت ءُ دیم ءُ دستاں شُشت ءُ چہ بورچی خانگ ءَ وتی چلیم ءَ در کُرت۔ نل ءِ ساف کنان گُڑاکو تمباک ءَ چہ پھر کُرت۔ ءُ وتی چلیم آئورت ءُ گوں میر شیہک ءُ مہناز ءَ زان پہ زان نشت۔
 شیہک ءُ بامن ڈیھ ءِ انونیں جاور۔ خان میر احمد یار خان ءِ نظر بندی ءَ پد ھلاسی ءُ واجہ کار میر حمل ءِ ھلاسی ءِ ذکر ءُ بیان کُرت۔ ءُ میر شیہک چہ بامن ءَ آئی پِس۔ شازادگ حمل ءِ بارو ءَ جست کُرت۔ کہ آ کُجا انت۔ چی ءَ کہ میرشیہک آنکہ مہناز ءَ آئی مرد رامین ءِ لوگ ءَ آورتگ اَت۔ بلے آئی نیمون ھمیش اَت۔ کہ آ خان صاحب ءُ شازادگ حمل ءِ وش آمد ءَ اھتگ اَت۔ کہ خان صاحب اد ءَ نہ اَت۔ ءُ کراچی ءَ اَت۔ بلے واجہ کار شازادگ حمل ھمودان اَت۔ گُڑآ الم ءَ شازادگ میر حمل ءَ گندگ ءُ وش آمد کنگ لوٹ اِت۔
 ءُ تنے وھدی آ چاہ نہ وارتگ اَت۔ کہ رامین ءَ ھال رستگ اَت۔ کہ مہناز گُڈّ سر ءَ آئی لوگ ءَ اھتگ اَت۔ گُڑا آ چہ گل ءَ بال بوت۔ کہ آئی پادگ ڈگار ءَ نہ لگ اِت۔ کہ مہناز آئی جنین۔ آئی زند ءِ ھمراہ ءُ سنگت کہ آ مہناز ءِ مہراں وتی گنوکی ءُ بے ساریانی بہر کُرتگ اَت۔ نوں یک وارے پدا آ گوں مہناز ءَ مردی ءُ جنینی ءِ مہر ءُ مھبتاں کنگ لوٹ اِت۔ ءُ گْوستگیں دو سالاں چہ آ کلات ءُ کیچ ءُ مکران ءِ درنیام ءَ پنت ءُ مزل جنان وتی مہرانی آسر ءَ سر بوگ لوٹ اِت۔ آ مہناز ءَ گوں وتی دل ءِ دراھیں ھُب ءُ واھگاں مہر کنگ لوٹ اِت۔ پرچا کہ زند گْونڈ اَت۔ ءُ بنی آدم ءِ مہر بے کچ ءُ بے کساس۔ اے گْونڈیں زند ءِ تہ ءَ آ زند ءِ بے کچ ءُ کساسیں مہرانی تہ ءَ وتی مھبت ءِ ساھتاں نمیران کنگ لوٹ اِت۔ ءُ مہناز ءِ انکار کنگ ءَ گوں آئی نہ آیگ ءِ نیمون درگیجگ پہ رامین یک مزنیں دردے اَت۔ کہ آئی دل ءِ تہ ءَ بازیں وہم ءُ وسوسگ سرچست کنان اتنت۔ کہ آ اے دراھیں وہم ءُ وسوسگاں چہ بُرز بوگ لوٹ اِت۔ ءُ مہر ءُ مھبتانی ھما مزل ءَ رسگ لوٹ اِت۔ کہ اد ءَ بگیر چہ مہراں دگہ ھچ شے یے ساڑی ءُ موجود نہ اَت۔ کہ اد ءَ ایوک ءَ مہر اتنت۔ ءُ مہرانی سرگوش۔
 پمیشا رامین وتی وہم ءُ وسوسگاں چہ دل ءَ برگ لوٹ اِت۔ چی ءَ کہ اے وھم ءُ وسوسگان تہ ءَ یک دردے مان اَت۔ یک عذابے مان اھت۔ ءُ اے دنیا چہ کُلاں عذاب ءُ دوزھہ اگاں ھست اَت۔ گُڑا مرد ءُ جنین ءِ درنیام ءَ شک ءُ وسوسگ اَت۔ کہ ھر مرد بلکنا وتی زند ءِ تہ ءَ یک نہ یک روچے المی گوں اے مارشت ءَ دوچار کپتگ اَت۔ کہ چے آئی جنین ایوک ءَ آئرا مہر کنت۔ یا کہ آئی دل ءُ چمانی تہ ءَ دگہ مردے ھم نشتگ اَت۔ کہ آ وتی ھیالانی تہ ءَ ایشرا سجدہ کُرت۔ پہ ایشی خیرات ءُ ندر بوت۔ پریشی وتی ساہ ءُ جان ءَ دَیگ لوٹ اِت۔ ءُ بلکنا ھر جنین ھم وتی زند ءِ تہ ءَ یک روچے المی وتی جند ءِ مرد ءِ بارو ءَ اے وھم ءُ اے وسوسگ ءِ تہ ءَ گپتگ اَت۔ کہ چے آئی مرد ایوک ءَ آئی دنیا ءِ تہ ءَ چہ کُلاں گیش کُرت۔ چہ کُلاں گیش زیبا ءُ نمادار ھیال کُرت۔ ءُ چہ کُلاں وپادار ھیال کُرت۔ ءُ رامین ءَ بنی آدم ءِ نفسیات ءَ زانت ءُ زانشت ءِ ھبرھست اَت۔ کہ ایش باز عجبیں ڈولی ءَ کار کُرت۔ کہ ایش مُدام وتی کمینہ گری۔ وتی وت گرذی۔ وتی کست ءُ کینگ ءُ وتی ھسد ءِ آچ ءِ تہ ءَ سوچان اَت۔ کہ باز کم مرد ءُ جنین یا کہ اے دنیا ءِ تہ ءَ باز کم مردچہ وتی وت گرزی ءُ وتی ذات ءِ تنکیں دیوالاں چہ بُرز زند ءَ یک کشادگ ءُ پراھیں چمے چار اتنت۔ کہ دائم انسان یک ھنچشیں ھستی یے اَت۔ کہ آئی تہ ءَ بدی چہ بندات ءَ چشکہ دنیا ءِ دراھیں مذہب آئی ھمے وت گرذی۔ کمینہ گری۔ ءُ ذات پسندی ءِ مارشتانی سبب ءَ پرائی بہشت ءُ دوزھہ ءِ ھیال بستگ اَت۔ تانکہ آ وتی ھمے کمینہ گریاں چہ دست بزور اِیت۔ ءُ وتی زند ءَ گیشاں گیش پاک ءُ ساف بہ کنت۔ ءُ ھمے ھاتر ءَ عیسائیانی مذہب ءِ تہ ءَ چم ءِ کپگ ءَ ھم گناھے ھیال کنان بوتگ اَت۔ چشکہ اگاں تو کس جنین آدمے گوں بدیں نظرے ءِ تہ ءَ چار اِت۔ گُڑا چوش بگْوش تو گوں آئی زناہ کُرت۔ سیاہ کار بوت۔
 ءُ کائونٹ لیو ٹالسٹائی کہ بامن ءِ ھیرو اَت۔ بلے رامین کہ گوں مگرب ءِ عقلیت پسندیں فلسفہ ءَ دچارکپتگ اَت۔ ٹالسٹائی ءِ گیرعقلی ئیں ءُ روسوی ئیں۔ رومانیت پسندی ءَ نہ منّ اِت۔ بلے نوں رامین ھم وتی بازیں گندگ ءُ چارگاں گناہ ھیال کنان بوت۔ ھنچش چشکہ نواب ٹالسٹائی وتی جند ءِ چارگاں گناہ ھیال کنان بوت۔ پرچا کہ گوں مہناز آ وتی نفسی واھگاں پرچے پیم ءَ پیش کُرتگ اَت۔ گُڑا وتی دراھیں آزات ھیالی ءَ پد ھم وت ءَ را مہناز ءِ دیم ءَ شرمندگ ءُ ھجالت ءُ ملامت ھیال کنان بوتگ اَت۔ کہ نوں آ وتی ھمے دراھیں کمینہ گری ءُ کست بازی ءُ وسوسگاں کہ آئی وتی جند ءِ نفسی واھگ۔ آنکہ مرتگیں واھگ اتنت۔ یک گناھے ھیال کُرت۔ پرچا کہ آئی دراھیں زند اچ آئی نفسی واھگانی سبب ءَ سک متاثر بوتگ اَت۔ کہ آئی نفسی واھگ آئی مرگ ءُ زند ءِ دراھیں ادراک ءُ دراھیں سرپدی ءَ بدل کُرتگ اَت۔ کہ تاں بازیں روچاں آ وت ءَ را گوات ءِ تہ ءَ ھیال کنان بوتگ اَت۔ تاں مروچیگیں روچ ءَ آئرا وتی نفسی واھگانی ھیال اھت گُڑا آئرا ھنچش تور اِت۔ چشکہ آ جہل کپان انت۔ بلے بُرز روانہ نہ انت۔
 ءُ نوں مہناز ءِ اد ءَ آیگ یک وارے پدا وتی جند ءِ ذات ءِ سر ءَ سکھین دیان بوت۔ کہ آ اے دنیا ءِ تہ ءَ مہر کُرت۔ ءُ مہر زانت۔ ءُ آ مہر ءُ مھبت کنگ ءِ لائق ھم اَت۔
 بامن رامین ءِ وش آمد ءُ برامد ءِ وھداں چاران اَت۔ کہ آ گوں باز معسومیں ڈولی ءَ مہناز ءُ میرشیہک ءَ وش آمد کنان اَت۔ ءُ چشکہ آ دور بہ کنت۔ ءُ پاد بئیت ءُ مہناز ءَ دروتے بہ گیپت۔
 چاہ ورگ ءَ پد میرشیہک ءُ بامن پاد اھت انت۔ ءُ پہ واجہ کار شازادگ میر حمل ءِ دیوان ءُ وش آمد ءَ رادگ بوت انت۔ بلے رامین ءُ مہناز وتی ماس ءِ کشک ءَ منت انت۔ ءُ گوں آیاں دیوان بوت۔ کہ نوں چشکہ زانگ بوت۔ کہ ماس بی بی ھانی وتی ھدامرزی ئیں براس میر مُراد جان گچکی ءَ چہ دل ءَ بُرتگ اَت۔ ءُ وتی چلیم ءِ کڑکڑگ ءِ تہ ءَ وتی بچ رامین ءُ آئی دُھتکیں جنین مہناز ءَ چاران اَت۔ کہ وتی ھپت رنگیں چگین بستیں سبزیں ساٹن ءِ جامگ ءُ شلوار ءُ سہریں جارجٹ ءِ گشان ءِ تہ ءَ چہ دور ءَ چمانی تہ ءَ اھت۔ ءُ آئی سرمگیں چم ءُ سہریں لُنٹ چشکہ پہ کسی ءِ دروتاں مرمران اتنت۔
 پدا ھانی کنزان وت ءَ را مہناز ءِ بن ءَ سر کُرت۔ ءُ آئی ھپت رنگیں دوچ ءَ چہ نزینک ءَ چاران بوت ءُ گْوشت۔
 الّی۔ منی شنکو۔ تو وت اے دوچ ءَ شرکُرتگ۔ چنکس نما کنت۔ بلے منی ماتو نوں مئے چم میم نہ کن انت۔ کہ سوچن ءِ دِک ءَ بہ گندآں۔ وھدے من ورنا ءَ اَت اوں۔ گُڑا اچ ایشاں گیش ھورتیں کار من شرکُرت۔ بلے من ءَ تئی اے دوچ سک دوست انت۔ شنکو۔ ھدا ترا گوں منی بچ رامین ءَ یکجاہ مُراد بہ دنت۔ ءُ ھدا شمئے سر ءَ بوشت اِیت۔ ءُ ھدا شُمارا سبز ءُ آباد بہ کنت۔ منی ماس ءِ دعا ھمیش انت۔ ءُ پدا آئی پاندول ءَ چارگ ءَ پد وتی دست ءَ بہ مہناز ءِ زاناں ایر کنان گْوشت۔
 زان ئے۔ شنکو من چنکس وش بوت اوں۔کہ تو اھت ئے۔ تو باور ھم نہ کن ئے۔ کہ اِنکس گم ءُ اِنکس ھواری ءُ در بہ دری ءَ پد مروچی من ءَ یک مزنیں وشی یے دست کپتگ۔ کہ توں وتی مرد ءِ گس ءَ اھتگ ئے۔ منی جنک ءُ منی ساہ تو منی براس میر مُراد جان ءِ نشانی ئے۔ تئی اد ءَ آیگ منی دل ءَ سارت کُرتگ۔
 مہناز چہ وتی تھرو ءِ خیرات ءُ ندرانی سبب ءَ یک بے جارات ءُ یک تکانسری یے مارشت کنان اَت۔ ءُ آ رامین ءَ چارگ ءَ نہ اَت۔ آنکہ رامین لوٹ اِت۔ کہ آئرا بچار اِیت۔ کہ پرائی آ چنکس ھدوناک اَت۔
 ءُ رامین لوٹ اِت۔ کہ آئی ماس بورچی خانگ ءِ تہ ءَ بروت تانکہ آ مہناز ءَ وتی جند ءِ کوٹی ءِ تہ ءَ بہ بارت کہ آئی ماس گوں مہناز ءِ ناگتیں آیگ ءَ پد وتی مولد ماھین ءَ پرماتگ اَت۔ کہ رامین ءِ کوٹی ءَ روپگے بہ جنت ءُ ساپ بہ کنت۔
 ءُ پدا ھانی گوں وتی چھلی ئیں دستاں کہ نوں اے دستانی رگ درا کنان اتنت۔ وتی چلیم ءَ زُرت ءُ پہ بورچی خانگ ءَ رادگ بوت۔ منی بانک تو کمکیں وت ءَ را راست بہ کن۔ دم کن۔ تانکہ ما پدا یکجاہ نان بواریں۔
 رامین وتی ماس ءِ درآیگ ءِ سر ءَ وش بوت۔
 ءُ مہناز در کپت۔ ءُ وتی کوٹی ءِ نیمگ ءَ روان بوت۔ ءُ رامین آئی پُشت ءَ رادگ بوت۔ آئی کوٹی بوئی ءِ بٗو ءَ دیان اَت۔ کہ اے بوئی ءَ آئی ماس چہ جرّ ءُ بوچاں شرکُرتگ اَت۔ کہ آ ایشاں یک ڈانگی یے ءِ اشکرانی سوھتک کہ اچ ایشانی پاد آئیوکیں بٗو ھر نیمگ ءَ تالان بوت۔ کہ ایش یک ترندیں بویے اَت۔ بلے ایشی تہ ءَ چشکہ بازیں یاتانی بٗو ھم ھوار کپت انت۔ کہ مردم ایشاں بیان کُرت نہ کُرت۔
 مہناز گوں وتی سینگار میز ءِ دراج ءُ مزنیں شیشگ ءِ دیم پہ دیم ایریں تہت ءِ سر ءَ نشت کہ آئی پاد لونجان اتنت۔ ءُ آئی گشان یلہ آئی کوپگاں ایرک ءَ چیرداتگ اَت۔ ءُ آ وتی پاداں سرینان رامین ءَ چاران بوت۔
 ءُ رامین آئی پہنات ءَ نشت۔ وتی دست ءَ برائی کوپگاں مان کُرت۔ کہ آئی گشان لگوشت گپت ءُ آئی پشت ءَ کپت۔ ءُ رامین آئی سہریں جارجٹ ءِ گشان ءَ برائی سر ءَ دات۔ ءُ آئی دیم ءَ بہ وت ءَ دات۔ ھنچش چشکہ کسے دُھتکی ءِ دیم ءَ بہ گردین اِیت۔ ءُ آ مہناز ءَ گْوشان بوت۔
 مہناز تو وتی بوک ءِ تہ ءَ گیشتر نما کن ئے۔ مہناز ھچ گپ نہ جت۔
 رامین آئی لُنٹاں دروتے گپت۔ آئی چماں دروت دات ءُ پدا آئی کلکاں دست جنان گْوشت۔ مہناز بچار۔ اے ھما کوٹی انت۔ کہ اد ءَ تئی ءُ منی سیر ءِ روچ گْوست اَت۔ اے ھما بٗو ءُ ھمارنگ ءُ ھما تھام انت۔ ءُ من چنکس وش بہتے اوں کہ تو مروچی اد ءَ اھتگ ئے۔ ءُ ھما گْوستگیں روچانی یاتاں تازگ کُرتگ۔ زندگ کُرتگ۔ مہناز تو زان ئے۔ کہ من ترا تئی بواں کدی شموشت نہ کن آں۔ من لوٹ آں کہ ھر شپ منی ءُ تئی آروس ءُ سیر ءِ شپ بہبیت۔ آنکہ چش بوت نہ کنت۔ آنکہ اے وھد ءُ ایشی گوزگ بے رھم انت۔ ءُ مردم ءِ دل ءَ گران کپ اِیت۔ بلے منی تسور ءُ منی یات باز پُرگذب انت۔ کہ ایش گْوستگیں روچانی یاتاں کپان بنت گُڑا تاں باز دور ءَ رو انت۔ ءُ منی ءُ تئی زند ءِ بازیں تہلیں روچ انت۔ ءُ باز وشیں روچ ھم اتنت۔ ءُ من اے دراھیں روچاں یات کنان گُڑا من نہ زان آں کہ اے روچ ایوک ءَ منی سر ءَ گْوستگ یا کہ دگہ کسی ءِ سر ءَ۔ من ءَ گمان بیت۔ کہ من وابے گندگ ءَ بوتگ اوں۔ من نہ زان آں کہ من تئی زند ءَ چنکس تہل کُرتگ۔ بلے باور بہ کن کہ من تئی زند ءَ تہل نہ کُرتگ۔ بلکنا جاورانی جبر ءَ ایشرا چش تہل کُرتگ۔ چشکہ من ءَ وتی جند ءِ سر ءَ زور پر نہ بوتگ۔ کہ چیز چہ منی وتی جند ءِ دست ءَ ھم ڈن بوتگ۔ آنکہ من چہ بندات ءَ ترا ءُ ایوک ءَ ترا مہر کنگ لوٹ اِت۔ بلے نہ زان آں۔ منی ءُ تئی مہرانی نیام ءَ کئی ءَ یک دیوالے جوڑ کُرتگ اَت۔ کہ من اچ اے دیوال ءِ ڈن ءَ چیزانی حقیقت ءُ راستی ءَ نہ زانتگ اَت۔ یا کہ منی وتی کار ءُ کرد من ءَ ھمے جاور ءَ آورتگ ءُ رسینتگ اَت۔ کہ من وتی جند ءِ نزوری۔ ءُ کمزوریانی سبب ءَ زند ءَ نہ زانتگ اَت۔ بلے منی ساہ۔ من ءَ پہل بہ کن۔ من یک وارے پدا زندگ بوگ لوٹ آں۔ من زند ءَ نزینکی ءَ دیستگ۔ ءُ تئی مہرانی درد ءِ تہ ءَ من وتی زند ءِ بہشت ءُ دوزھہ ءَ ءُ وتی مرگ ءَ چہ باز نزینک ءَ دیستگ ءُ چار اِتگ۔ چی ءَ کہ من وتی پیدائشت ءَ گوں یک بے آرام ءُ بے کشک ءُ بے راھیں ارواھے ءِ داران۔ کہ منی دل ءُ منی ھست ءُ وجود ءِ تہ ءَ یک چیزے من ءَ مُدا م بے جار اَت۔ ءُ بے آرام کنان انت۔ کہ من چو ایدگہ مردمانی پیم ءَ نہ اوں۔ تو من ءَ ایدگہ مردانی پیم ءَ مہ زانت۔ ءُ مہ گر۔ من چٹ جتا مردمے اوں۔ ھر مردم وت ءَ را اے زند ءِ تہ ءَ باز رنداں سک ردیں ڈولانی تہ ءَ گیچ ءُ طول کنت۔ آنکہ آدگہ ڈولیں مردمے بیت۔ بلے آئی گیج ءُ آئی طول ءُ ترازو رد کپ اِیت۔ چشکہ من تاں بازیں روچاں وت ءَ را رد گیج کُرت۔ ءُ من ایشی یک مزنیں مُزدے ھم دات۔ من زان آں کہ من ءَ پریشی چنکس مزنیں بہایے دیگی کپ اِیت۔ کہ زند ءِ گونڈی ءُ مرگ ءِ نزینکی ءَ چونیں دلتوسیں سرگْوستاں گوں دچار کپتگ اَت۔ مہناز تو منی دل ءُ منی ساہ ئے۔ اد ءَ بچار تئی بدن ءِ بوہ تہ ءَ چنکس وشی ھست۔ چنکس تھام ءُ چنکس بوہ انت۔ کہ من ءَ اچ ایشان تنے وھدی زبہر بوتگ اوں۔ مہناز بیا کہ نوں من ءُ تو وت ءَ مہر بہ کن ایں۔ تاں قیامت۔ تانکہ اے دنیا ھست۔ گُڑامن ءُ تو وت ءَ را مہر بہ کن ایں۔ مہناز تو پرچے چُپ ئے۔
 مہناز نہ زانت کہ چے بہ کنت۔ بلے نوں کہ آ رامین ءِ بگل ءَ اَت۔ گُڑا آ وتی دل ءِ ھاتر ءَ وت ءَ را پشت ءَ دور دات ءُ وتی لاپ ءَ ءُ بدن ءَ درا کُرت۔ ءُ گْوشت۔
 ھر چیزے کہ تو لوٹ ئے۔ گُڑا بہ کن۔
 ءُ رامین آئی سر ءَ وتی سر ءَ ڈہل کنان گْوشت۔
 بلے من گوں تو ھچ کنگ نہ لوٹ آں۔ من پہ چیزے ءِ کنگ ءَ گوں تو مہر نہ کن آں۔ بلکنا من ایوک ءَ مہر لوٹ آں۔
 ءُ مہناز گْوشت۔
 منی بدن تئیگ انت۔ تو ھر چیز لوٹ ئے۔ گوں منی بدن ءَ بہ کن۔
 ءُ رامین وت ءَ را آئی پہنات ءَ تچک کُرت۔ ءُ آئرا بگل ءَ کُرت۔ ءُ آئی دیم ءَ بہ وت ءَ دات ءُ گْوشت۔
 من ءَ تئی ارواھ بکار انت۔ مہناز۔ رامین آہ سڑدے کش اِت۔ ءُ مہناز نہ زانت کہ چے بگْوش اِیت۔ ءُ یک زہرقندیں بشکھندگی یی ءَ گوں آ چہ رامین ءَ جست کُرت۔
 تو منی ارواھ ءَ لوٹ ئے۔
 ھو ءُ مہناز وتی سر ءَ سرینت۔ ءُ جست کُرت۔
 چے کن ئے۔ منی ارواھ ءَ۔
 تئی ارواھ ءُ منی ارواھ وھدے یکجاہ بنت گُڑادوئیں مہرانی یک زور ءُ طاقتے مان کئیت۔ کہ ایش مردم ءَ آزماناں بال دنت۔
 گُڑا ترا چہ مہراں کئے داشتگ۔ مہناز جست کُرت۔ ءُ رامین پسودات۔
 بلے تانکہ تئی مہر گوں منی مہراں ھور نہ بوتگ۔ ایوک ءَ منی مہر بے کار ءُ ھشک انت۔
 بلے من ترا مہر کنگ ءَ اوں۔ چے اے مہرے نہ انت۔ کہ من تئی دیم ءَ وت ءَ را لوچ ءُ لگڑ دور داتگ۔ اے منی ران۔ اے منی پاد۔ اے منی گْور۔ اے منی پُشت۔ ایش منی دیم۔ تو منی پُچاں ھم در کُرتگ۔ ءُ من تئی دیم ءَ لوچ ءُ لگڑآں۔ اچ ایشی گیش مہر چے بوت کنت۔
 مہناز وتی بدن ءِ نیمگ ءَ دست تچک کنان گْوشت۔
 ءُ رامین نہ زانت کہ چے بگْوش اِیت۔ ءُ پدا تران کنان بوت۔
 تو باز سونج کن ئے۔ تو نہ زان آں چے لوٹ ئے۔ تو من ءَ مہر بہ کن منی ترا مہر کن آں۔ دگہ چے لوٹ ئے۔ تو مہراں ھراب کن ئے۔ تئی لوٹ ءُ تئی گذرانی سر ءَ منی سر پر نہ کپت۔ تو من ءَ سینگار کن ئے۔ تو من ءَ بانور جوڑ کن ئے۔ پدا تو من ءَ بگل ءَ کن ئے۔ ءُ پدا تو سارت بئے۔ چشکہ تو ھچ چیزے نہ زان ئے۔ من چے بہ کن آں۔
 ءُ رامین گْوشت۔ من سارت نہ اوں۔ بلے تو نہ زان آں پرچے من ءَ نہ زان ئے۔
 رامین ءِ دل ءَ تہ ءَ نوں مہرانی جاہ ءَ چشکہ وتی دل ءِ تہ ءَ یک جنگے پاد اھتگ اَت۔ کہ آ وتی ھمے جنگ ءُ دعویٰ ءِ بیخ ءُ بنیات ءَ نہ زانت کہ ایش کُجا سک اتنت۔ اسل ءَ رامین ءِ دراھیں ویل ءُ جنجالانی بیخ ءُ بنیات گوں آئی لاشعور ءَ بندوک اَت۔ ءُ وتی لاشعور ءِ قوتاں نہ زانت۔ یا کہ نہ زانت بلے آ گوں وتی بدن ءَ اِنکس سر ءُ چیر بوتگ اَت۔ کہ وتی ارواھ ءِ گزر ءُ لوٹاں شموشتگ اَت۔ کہ ھر ھما مردم کہ آ زند ءِ المیہ ءَ گوں دچار کپت۔ گُڑا آئی بندات اچ آئی نفسی واھگانی بے کشکی ءُ بے راھی ءَ بنا بیت۔ کہ چہ اسکروائلڈ ءَ بگر تاں کہ ای۔ ایم۔ فورسٹر۔ ڈی سیڈ۔ ءُ ایدگراں دراہ بلکنا وتی کسانی ءِ تہ ءَ گوں وتی بدن ءَ اِنکس ملوث بوتگ اَت۔ کہ آیانی دراھیں بدن ءِ ادراک آیانی ارواھ ءِ دنیا ءَ تہار ءُ سیاہ کُرتگ اَت۔ ءُ بلکنا رامین ءِ ھمے قبیل مردمے اَت۔ کہ وتی کسانی ءَ بگر تانکہ وتی مزنی ءَ آ گوں وتی بدن ءَ گیشتر اڑاِتگ اَت۔ ءُ ملوث بوتگ اَت۔ کہ نوں آ اچ ایشی در کپت نہ کُرت۔ کہ آئی دراھیں دانشوری ءِ پکر ءُ ھیال اسل ءَ وتی بدن ءِ ھمے جہلانکین اڑگ ءَ چہ بُرز آیگ ءِ یک ناکامیابیں جُہد ءُ کوشستے اَت۔ کہ آ
زند ءَ یک مسکرایے پمیشا ھیال کنان اَت۔ زند ءَ بے معنا پمیشا گْوشت۔ کہ آئی بدن ءِ واھگ کہ نوں آئی دماغ ءِ پُشت ءَ ساڑی اتنت۔ آئی زند ءِ دراھیں ادراک ءَ پراگندگ کُرتگ اَت۔ کہ آ چو یک مروکیں مردمی ءَ پدا زندگ بوگ ءِ جُہد کنان اَت۔ ءُ بے گناھیں مہناز۔ آئی جنین آئی دماغ ءِ ناجوڑی ءَ چون سرپد بوتیں۔
 ءُ نوں مہناز آئی بگل ءِ تہ ءَ نیم لوچ تچک اَت۔ گُڑارامین گوں آئی ھنچشیں ھبر دیان اَت۔ کہ مہناز گیشتر بے جارات ءُ بے آرام بوان اَت۔ ءُ ھیال کنان اَت۔ کہ شر تر ھمیش اَت۔ کہ آ چہ کیچ مکران ءَ اد ءَ کلات ءَ مہ یاتیں۔ شر تر ھمیش اَت۔ کہ آمُدام ڈاکٹر دیدگ ءِ یاتانی تہ ءَ زندگ بوتیں۔
 پدا آ ھر دو چپ بوت انت۔
 ءُ رامین پاد اھت ءُ سینگار میز ءِ دیم ءَ اوشتات ءُ وتی موداں شک کنان گْوشت۔
 شپ ءَ من ترا تاں دیر ءَ مہر کن آں۔
 ءُ مہناز پاد اھت ءُ وتی پُچاں گور ءَ کنان بوت۔ چشکہ رامین مُپت ءَ آئی پُچاں در کُرتگ اَت۔ بلے ھچ نہ کُرتگ اَت۔ ءُ رامین ءِ ھمے سارتیں ڈول۔ مہناز ءَ ھچ دوست نہ اَت۔ ءُ نیکہ دوست بوت انت۔ ءُ اد ءَ مہناز وتی زند ءِ تہ ءَ یک ھورکی ءُ یک بیگانگی یے مارشت کنان بوت۔ کہ آئی ماس ءَ ھبر اَت۔ بلے آئی ھدامرزی ئیں پِس میر مُراد جان ءَ ھبر نہ اَت۔ ءُ نوں آئی مزنیں براس میر شیہک ءَ ھبر نہ اَت۔ کہ آ آئرا زاری ءُ منت کنان آئی مرد ءِ گِس ءَ آورتگ اَت۔ بلے مہناز چشکہ ھبر اَت۔ کہ وھدے آ رامین ءِ کشک ءَ کئیت۔ رامین ءِ پہنات ءَ کئیت۔ گُڑا گوں آئی چے بیت۔
 ایوک ءَ مرد ءُ جنین وت ءَ را وت زانت کہ آیانی درنیام ءَ دُک کُجا ریش اَت۔ ءُ اے دکّ۔ ریم جتگیں دک ءَ یک سوچنے بکار اَت۔ کہ آئی ءِ ریماں اولک اولک ءَ بکُرتیں۔ ءُ اے ایوک ءَ رامین ءِ مہرانی تہ ءَ اَت۔ بلے رامین ءِ تہ ءَ گوں آئی بے سر ءُ پاداں مہراں ھوار یک پکری خلفشارے ھم مان اَت۔ کہ آئی اے خلفشار آئی کسانی ءِ زمانگ ءَ گوں وتی جند ءِ بدن ءَ آئی جہلانکیں اڑگ ءُ ملوث بوگ اَت۔ کہ رامین ءِ دوزھہ ھمیش اَت۔ بلے نوں آئی اے دوزھہ ءِ تہ ءَ مہناز ھم سچان اَت۔ وھدیکہ مہناز ءِ بہشت ڈاکٹر دیدگ اَت۔ ءُ ڈاکٹر دیدگ ءُ آئی درنیام ءَ راجی ءُ چاگردی دیوال مان اتنت۔ بلے مہناز وتی پُچاں گور ءَ کنان وتی دل ءَ ھیال کنان بوت۔ کہ آ ڈاکٹر دیدگ ءَ یک روچے بگیر چہ اے دیوالاں چار اِیت۔ ءُ گنداِیت۔
 مہناز وتی دل ءَ پہک اَت۔ کہ آئرا ھدا۔ قانون۔ اجازہ دَیگ ءَ اتنت۔ آنکہ رسم ءُ رواج ءُ دود ءُ ربیدگ آئی پادانی سانکل اتنت۔ بلے آ وتی بہشت ءِ تہ ءَ بوگ لوٹ اِت۔
 رامین چہ مہناز ءِ ناپیلوئیں مہراں دو دِلگ۔ ھورک ءُ ھالی وتی پِس ءِ ھویلی ءِ نیمگ ءَ در کپت۔ آ کاپر ءِ کونٹ ءُ گالیانی سر ءَ نندوک نان ورگ ءَ اتنت۔ ءُ نان ءِ سبر ءَ نندوک آ وتی گْوستگیں روچانی ءُ آئیوکیں روچاں بارو ءَ گپ جنان اتنت۔ بامن وتی پہنات ءَ پہ رامین ءَ جاھے کُرت۔ ءُ رامین ھموداں آئی راستیں دست ءَ نشت ءُ وھدیکہ میر شیہک چپیں دست ءَ نشتگ اَت۔ ءُ دیم پہ دیم شازادگ ءَ نندوک اَت۔
 بامن وتی پِس ءَ چاران اَت۔ کہ آ چہ وتی عمر ءَ گیشتر پیر بوتگ اَت۔ ءُ گیشتر قنوطیت پسند بوتگ اَت۔ پرچا کہ آئی دراھیں واب تاربتار ءُ راڈ راڈ بوتگ اَت۔ ءُ نوں آ اے واباں اے مُراد ءُ بے سجیں واباں یک دگہ کشک ءُ راھے ءِ نیمگ ءَ برگ لوٹ اِت۔ کہ اد ءَ آئی چشکہ وتی بدن ءِ آسودگی ءُ آرام بہ رست۔ ءُ آ وتی ارواھ ءِ ڈکھ ءُ اندوھاں چہ دل ءَ بہ بارت۔ کہ ھمے ڈکھ ءُ ارمان آئی بچ رامین ءِ دل ءَ ایش دگہ پیمے ءَ ساڑی اتنت۔ بلے چش پِس ئیگ ءَ بچ رامین ھم وتی جنین ءُ ایدگراں وتی کوریں اناپرستی ءِ پنچانی چیر ءَ کنگ لوٹ اِت۔ مولشت دَیگ لوٹ اِت۔ ءُ لگت مال کنگ لوٹ اِت۔ چشکہ آ اے دنیا ءِ تہ ءَ چہ یک چیزی ءَ زبہر اَت۔ ءُ نوں آ وتی ذات ءِ ھمے کمزوری ایدگرانی سر ءَ طاقت کاری کنگ ءِ تہ ءَ پیلو کنگ لوٹ اِت۔
 میرشیہک وتی گوشت ءِ ٹُکر ءَ وتی باخو ءِ تہ ءَ پتایان چہ دپ ءَ کنگ ءَ ساری چہ واجہ کار میر حمل جست کنان بوت۔
 نوں چے بیت۔
 ھچ چیزے نہ بیت۔ میر حمل گْوشان بوت۔ دنیا ھمے رنگ ءِ تہ ءَ ھنچش دیم ءَ روان مزل جنان بیت۔ روان بیت۔ مردم مر انت۔ قوم مر انت۔ قبیلہ مر انت۔ ءُ بادشاہ رو انت۔ طاقت روت۔ زور روت۔ نام زیان بیت۔ ھچ چیز نہ مان اِیت۔ اباّ ھچ چیز نہ مان اِیت۔
 میر شیہک وتی باخو ءَ دپ ءَ کنان ءُ جایان میر حمل ءَ چاران بوت۔ کہ میر حمل ءِ دست تنے وتی وتی دیم ءَ تالی ءِ تہ ءَ ایر اَت۔ ءُ آ نارشتانی تہ ءَ وتی باخو ءَ پرجنان ھموداں اوشتوک گوں میرشیہک ءَ گپ جنان اَت۔ ءُ ایدگرآئی گپّاں اِشکنگ ءَ اتنت۔ ءُ بامن ءَ وتی پِس ءِ اِنکس مونجائی ءُ ملوری کہ نوں قنوطیت پسندی ءِ ھد ءُ اویلاں رستگ اَت۔ گُڑینتگ اَت۔ کہ آئی پِس آخرچہ زندءَ اِنکس نا اُمیت پرچے بوتگ اَت۔ چے ایش جاورانی جبر اَت۔ آئی وتی جند ءِ بے سوبی اَت۔ یا کہ زند ءِ ھرکت ءُ عملانی تہ ءَ وت یک ھنچشیں مونجائی ءُ ملوری یے اَت۔ کہ گُڈّ سر ءَ ھر چیز فنا ءِ تہ ءَ زیان بوت۔ ءُ تانکہ مردم زندگ اَت۔ تانکہ دراہ جوڑ ءُ ھست اَت۔ ءُ تانکہ ورنا اَت۔ گُڑا ھر چیز شر اَت۔ بلے گوں وھد ءِ تہربوگ ءَ ھر چیز ءِ رنگ ءُ تھام بدل بوت۔ ءُ پدا زند ھزان ءُ میش چین یک زردیں پنے ءِ ڈول ءَ گوات ءَ بال کُرت۔ ءُ گواتانی لوڑ اے زردیں پن ءَ زُرت انت۔ ءُ نہ زان آں کہ کُجا بُرت انت۔
 وت بامن ءِ سر ءَ وتی پِس ءِ پیمیں نا اُمیتی ءُ مونجائی ءِ لہڑگ باز اھتگ اَت۔ کہ آ وت کدی کدی زند ءَ سک بے تھام ءُ ھشک ءُ بے معنا ھیال کنان بوت۔ بلے پدا آ ھیال کُرت۔ کہ اگاں اے دنیا ءِ تہ ءَ ھر چیز ھشک ءُ بے معنا اَت۔ گُڑاچے زند ءَ چہ نا اُمیت بوگ وت یک بے معنائی یے نہ اَت۔ چی ءَ کہ معنا ھچ جاھے نہ اَت۔ گُڑا چے زند بوگ وتی معنایے نہ اَت۔
 ءُ پداشیہک جست کُرت۔
 خان صاحب ءِ دیمتر ءِ چن ءُ لانچ چے انت۔
 ءُ میر حمل شیہک ءَ چاران گْوشت۔ ءُ بشکھندگ بوت۔
 تئی ھیال ءَ خان صاحب نوں سیاست کنت۔
 چی ءَ کہ آ مئے خان انت۔ مئے بادشاہ ءُ ھاکم انت۔ اچ آئی ھمے اُمیت ھست۔ میرشیہک واجہ کار حمل ءَ پسو دیان بوت۔ ءُ میر حمل گْوشت۔ کہ نوں آئی پیشانی ءَ پکرانی یک کرنچے درا بوگ ءَ اَت۔
 نوں سیاست نیکہ منی ءُ نیکہ خان صاحب ءِ وس ءِ ھبرے۔ انونیں سیاست ءِ کنوک دگر انت۔ من وت ءَ را گوں ایشاں شُمارنہ کن آں۔ خان صاحب ءِ بارو ءَ گْوشت نہ کن آں۔ بلے من کُرت۔ نہ کن آں۔
 گُڑا شمئے وتی زند ءِ چے واب انت۔ میر شیہک پد اجُست کُرت۔ ءُ شازادگ میر حمل وتی بچ رامین ءُ بامن ءِ نیمگ ءَ دست تچک کنان گْوشت۔
 نوں اے ورنا بزان انت۔ ءُ آیانی کار ءُ کرد۔
 ءُ پدا شیہک گْوشان بوت۔ من اِشکُتگ کہ واجہ بوھیر ءُ بیرم لوٹ انت۔ کہ تو پارٹی ءِ تہ ءَ ھور بہ بو۔ ءُ میر بوھیر ءُ بیرم ءِ نام ءِ سر ءَ شازادگ بشکھندگ بوت۔
 اے ھر دوئیں مردم اے شپانک ءُ بگ جتاں کمیونسٹ جوڑ کن انت۔ یا کہ کانگریس ءِ تہ ءَ مان کن انت۔ اگاں ایشانی دست ءَ بہ چل اِیت۔ گُڑا اے مروچی دراھیناں کرسٹان جوڑ بہ کن انت۔ ءُ پدا وت ءَ را ماخول ءُ سنجیدگ کنان گْوشت۔
 بچار نیکہ خان گوں میر بوھیر ءُ بیرم ءِ پارٹی ءَ روت ءُ نیکہ من روآں۔ میر بوھیر ءُ بیرم مئے وتی بچ انت۔ گوں ماں مزن بوتگ انت۔ اچ ما ونتگ ءُ ھیل کُرتگ۔ نوں ما چون آیانی پُشت ءُ پد ءَ روآں۔ نوں پمّا قبر منتگ یا کہ وتی لوگ۔ منی دل لوٹ اِت۔ کہ من بامن ءِ بزگرانی پیم ءَ ھموداں دشت گوران ءَ بروآں ءُ وتی مُلک ءُ ڈگاراں کار بکشاں ءُ کہ نوں من ءَ ھچ بکار نہ انت۔
 میر شیہک چہ واجہ کار شازادگ حمل ءِ گپّاں گمان کنان اَت۔ کہ آ سیاست کنگ نہ لوٹ اِت۔ بلکنا آ ھچ چیز کنگ نہ لوٹ اِت۔ ءُ چہ واجہ کار حمل ءِ چمانی الماسک ءُ کدی کدی آئی گپانی بے ڈولداری ءَ چہ پدّر بوت۔ چشکہ آ المی یک نشگ وران انت۔ کہ کنان اَت۔ کہ آئی چم اِنکس الماتگ اَت۔
 نان ورگ ءَ پد پہ وتی نیمروچ ءِ واب ءَ شازادگ میر حمل وتی کوٹی ءِ تہ ءَ پہ وسپگ ءَ درشُت ءُ شیہک ءُ بامن پاد اھت ءُ دیوان جاہ ءِ تہ ءَ دیوان کُرت انت۔ وھدیکہ رامین وتی گِس ءِ نیمگ ءَ درشت۔
 ءُ اد ءَ دیوان جاہ ءِ تہ ءَ آیانی گپ ءُ گالانی بنجاہ مہناز ءُ رامین ءِ سیادی ءُ نزینکی ءِ گپ اتنت۔
 میر شیہک چہ بندات ءَ مہناز ءُ رامین ءِ ھالاں بامن ءَ دیان بوت۔ چشکہ بامن ءَ اے بارو ءَ ھبر مہ بیت۔ بلے بامن ءَ بلکنا وتی کوھستگ ءُ پدا جیل ءِ تہ ءَ ھال رستگ اَت۔ کہ آئی براس رامین ءُ نشار مہناز ءِ نیام ءَ شکررنجی ءِ ھبر ھست اَت۔ بلے شیہک ھبر ءَ چہ چوٹ ءِ بندان ءَ بنا کُرتگ اَت۔ چی ءَ کہ میرشیہک ھبر ءَ دراج کنگ ءِ یک ھُب ءُ واھگے اَت۔ کہ آ ساھتانی ساھت ھبر دیان بوت۔ ءُ دم نہ بُرت ءُ ھبر ءَ باز پہ شری ءُ تھام دیم ءَ بُرت چشکہ آ وتی اچ ایشی چس گران بہ بیت۔
 ءُ بامن گوش داران بوت۔ ءُ میر شیہک گْوشان بوت۔
 تو منی براس ءُ منی جان ءُ جگرئے۔ اچ تو ھچ چیر بوت نہ کنت۔ بلے حقیقت ایش انت۔ کہ منی گہار مہناز گوں تئی براس رامین ءَ نشت نہ کنت۔ آنہ ایش پمّا یک بلوچی میار ءُ شرم ءِ ھبرے کہ جنین گوں وتی مرد ءَ مہ روت۔ من ھمے بلوچی میار جلی ءِ سبب ءَ مہناز ءَ راضی کُرت۔ کہ اد ءَ کلات ءَ بئیت ءُ گوں وتی مرد ءَ بہ نند اِیت۔ چی ءَ کہ پمّا جنک ءِ پِس ءِ لوگ ءَ نندگ ھنچا میارے۔ بلے سیر ءُ آروسی ئیں جنک اگاں ماس ءُ پِس ءِ گس ءَ بہ نند اِیت۔ گُڑا تو زان ئے۔ کہ مہلوک چے گْوش اِیت۔ مہلوک وتی گوشوکاں گْوش اِیت۔ مہلوک کسی ءَ را پہل نہ کنت۔ بس من ءَ ھمے میار جلی ءَ لاچار کُرت۔ کہ من مہناز ءَ ادءَ بیارآں۔ بلے منی جگر منی براس۔ من گوں تو سافیں ھبراں دیاں کہ منی گہار مہناز گوں رامین نہ نند اِیت۔ ءُ منی ماس ھم مہناز ءِ پُشت ءَ اوشتوک انت۔ آئی پشت وانی ءَ کنان انت۔ ءُ آئرا نگر آنگر آیگ ءَ پہ نئیلگ ءَ اَت۔ بلے منی بازیں منّت ءُ زاری ءَ پد آ اجازہ دات کہ من مہناز ءَ اد ءَ بیار آں۔ گوں تو من سافیں ھبراں دیاں چی ءَ کہ تو منی براس ئے۔ ءُ اچ تو من چیزاں چیر دات نہ کن آں۔ من وتی راستین ءَ گوش آں کہ منی ماس مہناز ءِ اد ءَ دیم دَیگ ءِ حق ءَ نہ انت۔
 ءُ بامن میرشیہک ءِ دیم ءَ چاران ھیال کُرت۔ چشکہ رامین ءُ مہناز ءِ درنیام ءَ باز ناگشوکیں ھبر اتنت۔ کہ نوں میرشیہک ایشاں پدّر کنان اَت۔ ءُ میرشیہک ھر گپ ءَ گوں بامن ءِ پیشانی ءِ کرنچ ودان اتنت۔ ءُ آیک پکری ءِ تہ ءَ چشکہ گرپتار اَت۔ کہ نہ زانت کہ اے گرہن ءِ دومی سر کُجا اَت۔ ءُ پدا بامن چہ میر شیہک ءَ جستے کُرت۔ کہ ءُ میر شیہک گوں آئی دلگوش بوت۔
 تئی ھیال ءَ ملامتی ءُ ھجالتی کئیگ انت۔
 رامین ءِ میر شیہک یک ھرپ ءِ تہء۔ پسو دات ءُ بامن جست کُرت۔
 چون۔
 منی ماس گْوش اِیت۔ کہ مہناز آئرا ھال داتگ کہ رامین ءِ تہ ءَ ھما چیز نیست کہ آ پہ یک مردی ءَ المی انت۔
 چے متلب۔ بامن چشکہ چہ وتی جاہ ءَ بُرز بہ بیت۔ تئی ھیال ءَ رامین ءِ تہ ءَ ھدا ءَ ھما وس ءُ واک نہ داتگ کہ ایش پہ یک مردی ءَ المی انت۔
 ءُ میر شیہک گْوشت۔ کئے زانت۔ بلے منی ماس گْوش اِیت۔
 ءُ بامن یک دمے پکر جنگ ءَ پد گْوشت۔
 بوت کنت۔ بوت کنت۔ بلے ایش ھم بوت کنت۔ کہ رامین ءِ کشک ءُ راہ دگہ نیمگی ءَ بہ بنت۔ یا کہ آئرا زالکار ءُ جنین آدمے ءِ بدن وتی نیمگ ءَ مہ چک اِیت۔ یا کہ مہناز آئرا مہ لوٹ اِیت۔ ءُ آدگہ پیمی ءَ وت ءَ را۔
 بامن چشکہ وتی ھبر ءَ تماسر نہ کُرت۔ ءُ یک دمے پد گْوشان بوت۔ منی ھیال ءِ رامین ءِ تہ ءَ مردانگی ھست۔ بلے آئی پکرانی۔ آئی بدن ءُ ارواھ ءِ المیں واھگ ءُ لوٹانی من ءَ ھبر نہ انت۔ کہ ایش چے پیم ءَ کار کن انت۔ کہ یک مردمی ءِ زند باز پرپیچ ءُ راز ءَ چہ پُھر انت۔ کئے زانت کہ رامین چے لوٹ اِیت۔ ءُ مہناز چے لوٹ اِیت۔ بچار مئے میار جلی ءُ شرم وتی جاہ ءَ بلے ما کدرت ءِ پیداکنوکیں بنی آدم ءُ آدم ذات ءُ انسان ایں۔ ءُ بنی آدمانی ھون۔ لاپ۔ نفس ءُ بدن۔ ورگ وسپگ دراہ یک پیم ءَ انت۔ ءُ اگاں پرکے ھست گُڑا ایش چاگرد ءِ پرک انت۔ من نہ گْوش آں کہ مہناز ءِ ھبر راست نہ انت۔ یا کہ ماس ھبر دروگ انت۔ بلکنا ملامتی رامین ئیگ انت۔ بلکنارامین وتی جنین مہناز ءَ آ ڈول ءَ سمبال اِت۔ نہ کنت۔ کہ چشکہ یک مردی ءَ سمبالگی انت۔ بلے منی ھیال ءَ ایش دراہ ردیں پیسلہانی وجہ انت۔ کہ مایک دومی ءَ پوہ بوگ ءَ پیسر سیر ءُ آروس کن ایں کہ جنین مرد ءَ دوست نہ کنت۔ ءُ مرد جنین ءَ دوست نہ دار اِیت۔ ءُ پدا آیانی زند برباد بیت۔ گوں ھاکاں ھوار کپ اِیت۔ بدنسیبی ءُ بدبختی آیانی دروازگ ءِ دپ ءَ سوگی ءُ ماتم کنان بیت۔ رامین ءِ بے آرامیں ارواھ ءَ من
زان آں۔ کہ آ چہ کسانی ءَ یک بے آرامیں ارواھے۔ آئی نندگ پاد آیگ چہ ایدگہ مردماں جتا انت۔ آ راج ءُ چاگرد ءِ تہ ءَ چش ھوارنہ کپ اِیت۔ چشکہ ایدگہ ھوارکپ انت۔ آئی وتی جند ءِ یک پکر ءُ یک ھیالے۔ آ ونتگ۔ آ دنیا ءَ زانت۔ ءُ آ وتی جند ءِ نفسی واھگانی بیخ ءُ بنیات ءَ بلکنا اچ تو اچ من گیشتر زانت۔ منی ھیال ءَ بوت کنت۔ کہ رامین ءِ ملامتی مہ بیت۔ بلکنا ایش مہناز ءِ ملامتی بہ بیت۔ کہ مہناز رامین ءِ آئیڈیل جنین نہ بوت۔ آنکہ ملامتی الم ءَ رامین بوت کنت۔ کہ رامین وتی جند ءِ آزاتیں پکرانی تہ ءَ چشیں جنکے سیر مہ کُرتیں کہ آ چہ سر ءَ تاں تاں پاداں وتی رسم ءُ رواج ءُ وتی دود ءُ ربیدگانی جنوک اَت۔ کہ آئرا یک ھنچشیں جنکے بکار اَت۔ کہ آ گوں آئی زند ءِ المیں لیوا ءُ چاپ ءُ ڈانس ءِ تہ ءَ بہر بزرتیں۔ مہناز منی نشار ءُ منی گہار انت۔ ءُ من زان آں کہ آ کدی چشیں چپچلیں زندے نہ لوٹ اِیت۔ بلے من زان آں کہ رامین اشتاپی کُرت۔ کہ رامین ءَ چو زوت وتی سیر کنگی نہ اَت۔ رامین ءَ چہ من ءَ بازیں اُمیت ھست اَت۔ بلے من ءَ ارمان انت۔ کہ نوں آ وت ءَ را مہناز ءِ مہرانی ھاتر ءَ بربات کنان اَت۔ تانکہ مہناز ءِ زند بربات مہ بیت۔ ءُ اچ آئی مہرانی سبب ءَ من گمان ءُ قیاس کن آں کہ رامین پہ دل مہناز ءَ لوٹ اِت۔ ءُ من ءَ مارشت بیت۔ کہ آ وت ءَ را پہ مہناز۔ ءِ ھمادرداں ملامت ءُ ھجالت کنان انت۔ کہ بندات ءَ بلکنا آ چہ وتی جند ءِ ورنائی ءِ لہڑگ ءُ جوشاں مہناز ءَ بازیں درد داتگ اَت۔ کہ ایش دراہ اچ آئی زند ءِ ھما فلسفہ ءُ پکر ءِ سبب ءَ اتنت۔ کہ ایشی تہ ءَ۔ آ ھاندان۔ سیر ءُ آروس۔ مذہب ءُ رسم ءُ رواجاں دراھاں نہ منّ اِت۔ ءُ بنی آدم ءِ ھاتر ءَ۔ آئی ردوم ءُ دیمروئی ءِ ھاتر ءَ یک راہ ءِ سنگے ھیال کُرت۔ ءُ ایشاں دراھاں پروشگ لوٹ اِت۔ ءُ آروس ءَ مرد ءُ جنین ءِ درنیام ءَ یک سنگتی ءُ دوستی یے ھیال کُرت۔ کہ سیر ءُ آروس ءِ پائے بندی ءِ تہ ءَ اے دوستی ءُ سنگتی کئیز ءُ بندی بوت۔ زندان ءِ بہر بوت۔ رامین وتی پکری ردوم ءِ تہ ءَ بلکنا چہ ھما سئیں۔ درجگاں گوزان اَت۔ کہ کرکیگارڈ ءِ ھیال ءَ ھر انسان ءَ چرے سئیں درجگاں گْوز اِیت۔ چشکہ نوں رامین اچ ایشی گْوزان اَت۔ کہ اولی درجگ ھما انت۔ کہ ھرچ ورنا وتی دور ءِ اخلاق ءُ میار ءِ دیولاں پروش اِیت۔ ءُ بگاوت کنت۔ ءُ پہ وت۔ وت اخلاق ءُ میار ٹاھین اِیت۔ کہ اے میار ءُ قدر المی نہ انت۔ کہ گوں چاگرد ءِ اخلاق ءُ قدراں ھم تپاک بہ بنت۔ اے بہر ءِ تہ ءَ ھر مردم اخلاق ءِ بتاں پروشان بیت۔ ءُ وتی ھمے پروش ءِ سر ءَ پہر بند اِیت۔ چی ءَ کہ آ اے درجگ ءَ وشی ءُ تھام لوٹ اِت۔ ءُ چاگرد ءِ رسمانی پروشگ ءِ تہ ءَ آئرا یک وشی یے بیت۔ ءُ آئرا وتی نُک وش چو شہدئیگ ءَ مارشت بیت۔ آ چہ درداں وت ءَ را دوردار اِیت۔
 دومی درجگ ءَ آ وھدے عمر ءِ تہ ءَ مزن بیت۔ گُڑا چاگرد ءُ راج ءِ ھما قدراں پدالوٹ اِیت۔ کہ وتی ورنائی ءِ تہ ءَ آ ایشاں پروشتگ اَت۔ چی ءَ کہ نوں زند ءِ ھمروچیگیں چلشت ءِ تہ ءَ زند ءِ بے معنائی ءُ آئی گرانباری آئی کوپگاں کپان بیت۔ ءُ آئرا یک کمکے بکار بیت۔ تانکہ آئی چلشت ءَ ارزان ءُ سبک بہ کنت۔
 رسم ءُ دود۔ مذہب۔ ھدائی شوھاز۔ نظریہ ءُ پکر۔ اسول ءُ راھبندانی سر ءَ روگ آدم زات ءَ یک معنایے دنت۔ ءُ آئرا چہ زند ءِ گرانباریاں دور کن انت۔ پرچا کہ نو آیک بے معنائیں دنیا ءِ تہ ءَ معنا شوھاز کنت۔ کُجا بوت انت۔ آدور ءُ زمانگ کہ آسرجم ءُ پہکیں ءُ ساڑی ئیں قدرانی پروشگ ءِ سر ءَ پہر بست۔ کہ وتی بُت پروشی ءَ وتی سر ءِ تاج ھیال کُرت۔ ءُ کُجا ایش کہ نوں آ یک وارے پدا معنا ءُ متلب ءِ شوھاز ءِ تہ ءَ اَت۔ میر شیہک تو زان ئے۔ کہ زند ءِ پیراڈوکس چی یے۔ ایش با زعجب انت۔ من نہ زان آں کہ رامین ءِ دل ءَ چے ھست۔ بلے من زان آں۔ کہ من رامین ءَ زان آں کہ نوں آ وتی دومی درجگ ءَ اھتگ۔ یعنے وھدے آدیستگ کہ زند ءِ المیں مسکرا ءُ چاپ ءُ لیوا۔ ءُ ڈانس ءِ تہ ءَ مہناز آئی ھمراہ ءُ سنگت نہ بوت۔ گُڑا نوں آئرا ارمان ءُ اپسوز بوت۔ کہ آ مہناز ءِ زندءَ بربات مہ کنت۔
 میر شیہک زان ئے۔ رامین ءِ ملامتی ءِ مارشت چنکس مزن انت۔ چنکس جہلانک انت۔ اگاں مہناز گوں آئی دیم نہ دات۔ گُڑا من زان آں کہ رامین وت ءَ را مہ کُش اِیت۔ وت کشی مہ کنت۔ من رامین ءَ زان آں۔ کہ آ وتی دل ءِ تہ ءَ چنکس مزنیں مردمے۔ آ اے دنیا ءِ تہ ءَ جوانی ءُ شری کنگ لوٹ اِیت۔ آئرا کست ءُ کینگ نیست۔ آئی تہ ءَ آنکہ آئی تہ ءَ مردمانی ایدگہ کمینہ گری ھست انت۔ بلے آ وت ءَ را ملات ءُ ھجالت کنت۔ پہ ایدگرانی درد ءُ ڈکھاں۔ پہ ایدگرانی درد ءُ تکلیف ءَ۔ من رامین ءَ زان آں۔ میرشیہک کہ رامین وتی۔ ردوم ءِ دومی درجگ ءَ گوزان انت۔ اے درجگ ءِ تہ ءَ انسان ءِ بیمناکی ءُ سرام مردم ءِ چمانی دیم ءَ چو جن ءُ جاتواں کاینت۔ گوں وتی لگاشاں۔ گوں وتی چمانی ٹیلگاں۔ چی ءَ کہ زند ءِ درد ءُ تُرس ءَ مردم ھمے درجگ ءَ زانت کہ اے درجگ ءِ ملامتی ءُ ھجالتی بھیم کنت۔ کہ آئرا اے دمان یک ھنچشیں کمکے بکار بیت۔ کہ آ ایشی سر ءَ بوشت بہ کنت۔ ھدا۔ راستی۔ نیکی۔ مردم ءَ وتی نیمگ ءَ چِک انت۔ پرچا کہ کسے تہاری ءُ تاریکی ءِ تہ ءَ مرگ نہ لوٹ اِیت۔ ھر کس راستی ءِ تہ ءَ مرگ لوٹ اِیت۔ ءُ رامین ءَ من زان آں وتی ملامتی ءُ ھجالتیانی سک مارشت ھست کہ یک درد ءُ یک تُرسے ءِ تہ ءَ ءُ وتی المیں ھجالتی ءُ ملامتیاں چہ دل ءَ برگ لوٹ اِیت۔ ءُ گوں مہناز ءَ مہر کنگ لوٹ اِیت۔ یا کہ مہناز ءِ مہراں گرگ لوٹ اِیت۔ ءُ اگاں نوں مہناز آئرا مہر نہ کنت۔ گُڑا من ءَ تُرس انت۔ کہ رامین۔ پمیشا من لوٹ آں کہ مہناز ءُ رامین وت ءَ را بزان انت۔ نیکہ ایش نہ ایوک ءَ پہ رامین ءُ مہناز ءَ یک المیہ یے بیت۔ بلکنا مئے دراھیں ھاندان ءِ ھاتر ءَ یک المیہ یے بیت۔
 میر شیہک بامن ءِ گپّاں اِشکنان بوت۔ کہ بامن ءِ گپ مُدام چہ فلسفہ ءَ پُھر اتنت۔ کہ آ ھم چشکہ وتی زند ءِ دوئیں درجگاں چہ گْوزان زند ءِ سیمی درجگ ءَ لوٹ اِت۔ کہ اد ءَ مردم ءِ ھچ ھرکت ءُ عمل ءِ تہ ءَ۔ شک۔ تُرس۔ سرام ءُ بھیم مان نہ اَت۔
 ءُ پدا میر شیہک اچ آئی جست کنان بوت۔
 اگاں مہناز ءُ رامین ءِ درنیام ءَ ٹھ نہ بوت۔ گُڑا۔
 گُڑا ایش یک المیہ یے بیت۔
 بلے من لوٹ آں کہ مہناز سگّ بہ کنت۔ رامین ءَ بزانت۔ ءُ رامین آئرا بزانت۔ میر شیہک لکمہ دیان بوت۔
 ءُ بامن گْوشان بوت۔
 من لوٹ آں کہ ھنچش بہ بیت۔
 بلے چش نہ انت۔ چشکہ تو گْوشگ ءَ ئے۔
 ھو من گوں تو ساف ساف گْوش آں کہ رامین ءُ مہناز ءِ ٹھ بوگ ءَ نہ انت۔
 بامن پکر جنان بوت۔ ءُ پدا گْوشت۔
 من گوں رامین ءَ گپ جن آں۔ بلے میر تو شر کُرت۔ کہ مہناز ءَ آورت۔ آنکہ اگاں آیانی درنیام ءَ ٹھ نہ بوت۔ گُڑا ایشی تہ ءَ سہن بوت کنت۔
 ءُ میر شیہک چشکہ پریشان بوت۔
 بلے سہن ءِ لوز ءَ من شر نہ زان آں۔
 پرچے۔ اگاں مرد ءُ جنین ءِ زند دوزھہ بہ بیت۔ گُڑا عقل گوش اِیت۔ سُہن۔
 بلے بنی آدم ءِ راج ءُ چاگرد ءُ رسم ءُ دود عقل ءِ سر ءَ نہ چل انت۔ ایش مردمانی ھمروچیگیں گزر ءُ لوٹانی سر ءَ دیم ءَ روان انت۔ عقل چشکہ زند ءَ ایشاں راست یا ناراست گوش اِیت۔ میر شیہک گْوشان بوت۔ ءُ بامن چشکہ میر شیہک ءِ ھمے گوشتن ءِ سر ءَ وش بوت۔ ءُ گوشت۔
 بلے ھر راج ءَ یک ھکمت ءُ یک عقلے بکار بیت۔
 ءُ میر شیہک کھند اِت۔
 تانکہ راج ءُ چاگرد ءِ عقل ءُ ھکمت کشادگ ءُ پراہ بہ بیت۔ مئے زند دوزھہ ءِ تہ ءَ گْوز اِیت۔
 پمیشا من گْوش آں کہ اے راج تنے وھدی اِنکس پشت ءُ پد انت۔
 ءُ پدا میر شیہک پاد اھت ءُ دروازگ ءِ بُن ءَ گوں بامن ءَ ھمراہ سر بوگ ءَ گْوشان بوت۔
 من خان صاحب ءِ وش آمد ءَ باندا کراچی ءَ روآں۔ بلے پدا کایاں تراگندآں۔ پداکیچ ءَ روآں۔
 ءُ من رامین ءَ جست کن آں۔ خداخیر کنت۔ بامن شیہک ءَ دلجم کنان بوت۔ کہ پرائی وتی گہار ءِ سہناں گرگ یک مزنیں میارے اَت۔
شال ءِ اسٹینلے ہوٹل پدا آبات بوتگ اَت۔ پیام ہوٹل ءُ کیفے ءِ مالک منوچہر گیشتر زر کٹ اِتگ اَت۔ ءُ گیشتر پزور بوتگ اَت۔ ءُ سہر ءِ دنتان گیشتر بلشک دیان بوتگ اَت۔ ءُ آئی ہوٹل ءِ تہ ءَ مہلوک ءُ گراکانی رو ءُ آ ودّاِتگ اَت۔ کہ ھرچاست ءَ تازگ تازگیں پیٹیز۔ ءُ کیکانی بٗو ہوٹل ءِ تہ ءَ ھر نیمگ ءَ تالان اَت۔ کہ مہلوک چہ ڈن ءَ اے پیٹیزانی گرگ ءَ پہ اھت انت۔ ءُ ڈبگانی تہ ءَ کیک۔ پیٹری۔ ءُ پیٹیز بُرت انت۔
 مُلک ءِ تہ ءَ فیلڈمارشل ءُ مُراد آہن ءِ گُڈی ئیں روچ اتنت۔ ءُ چہ بنگال ءَ بگر تانکہ کراچی یک زرمبشتے چست بوتگ اَت۔ پوریاگر۔ مزور۔ دہکان۔ ءُ بزگر۔ وانوک ءُ وانندہ گلانی ھر روچ مُچی اتنت۔ ءُ روزنامگ ءُ روتاک چو پیام ہوٹل ءِ کیک ءُ پیسٹریاں بہا بوت انت۔ ءُ ھر کس چہ پیام ھوٹل ءَ دیم ءَ پہ وتی روتاکے زُرت ءُ وتی بوٹاں پہ پالش ءَ دات۔ ءُ گوں پالش والا ءِ سواساں ہوٹل ءِ تہ ءَ پُترت ءُ پدا چاہ ءُ پیٹیز وران سیاست ءِ سر ءَ گپ جت۔ ءُ ھر مردم وش اَت۔ کہ ڈکٹیٹر ءِ ھلاف ءَ اُلسی زرمبشت تیز ءُ ترند بوان اَت۔ ءُ مُلک ءِ دراھیں شارانی تہ ءَ کسان ءُ کسانیں جلوس ءُ جلسہ بوگ ءَ اتنت۔ ءُ اے مُچیانی تہ ءَ فیلڈ مارشل ءِ سیاسی دژمن ءُ بدواہ۔ ڈکٹیٹر ءِ ھلاف ءَ ترند ترندیں گپ جنان بوت انت۔ کہ اد ءَ پیام ہوٹل ءِ تہ ءَ وانوکیں مردمانی ھون جوش ءِ تہ ءَ اھت ءُ آیانی چشکہ سکھت ءُ یکین اَت۔ کہ زور یا کہ بدیر ڈکٹیٹر ءِ روچ ھسابی ئیں روچ اتنت۔
 مزار چہ کیچ ءَ شال ءَ اھتگ اَت۔ ءُ کالج ءِ ھاسٹل ءِ تہ ءَ گوں وتی سنگتاں وتاک اَت۔ ءُ آ وت ءَ را چہ بلال ءَ دورداشت پرچا کہ بلال کدی کدی شپ ءَ چکلہ ءَ شُت ءُ آئرا برگ ءِ ھاتر ءَ جُہد کنان اَت۔ بلے بلال وتی نفسی واھگانی جنوک چہ مزار دور نہ بوت۔ ءُ مزار نہ زانت کہ وت ءَ را چہ بلال ءَ چون دور بدار اِیت۔ آنکہ مزار نوں آروسی اَت۔ سیرکُرتگ اَت۔ ءُ یک جنینی ءِ مرد اَت۔ بلے بلال اچ آئی اے اُمیت وار اَت۔ کہ آ گوں آئیسیکس بہ کنت۔ کہ مزار نہ زانت کہ آ چوں وتی آزاتی ءَ ءُ وتی خوداری ءَ برجاہ بدار اِیت۔ بلال ءَ چہ وتی جند ءِ بدن ءِ پرواہ نہ اَت۔ کہ اگاں مزار بلوٹ اِتیں کہ آئرا چہ پُشت ءَ چارکڑک بکُرتیں گُڑا آ مزار ءِ اے ھرکت ءِ سر ءَ وش بوت۔ چی ءَ کہ بلال وت ءَ را پہ وتی وشیانی ھاتر۔ ءُ پہ وتی بدن ءِ لذت ءِ ھاتر ءَ ھر ورنا ءِ دیم ءَ لوچ ءُ لگڑ کنگ ءَ پہ تیار اَت۔ ءُ مزار ءِ تہ ءَ بلکنا آ وتی نفسی واھگانی پدّر کنگ ءِ یک راہ ءُ یک کشکے شوھاز کنگ لوٹ اِت۔ وھدیکہ مزار اچ آئی دور بوگ لوٹ اِت۔ بلے مزار ءِ مالی ھالت۔ آئی کسانی ءُ گْونڈی ءِ شرم ءُ شک۔ ءُ آئی وتی جند ءِ نفسی واھگانی کشک ءُ راہ ھنچش بوتگ اَت۔ کہ آ بلال ءَ ھچ گْوشت۔ نہ کُرتگ۔ آنکہ مزارلوٹ اِت۔ کہ بلال ءَ گٹو بہ کنت۔ پرچا کہ بلال آئی عزت ءِ پُشت ءَ کپتگ اَت۔ کہ نوں وتی لذت ءُ وتی ایپی کیورین لذتانی ھاتر ءَ مزار ءَ چکلہ ءِ نیمگ ءَ برگ لوٹ اِت۔ ءُ شپ ءَ مزار وت ءَ را پرے ھرکتاں ملامت کُرت۔ پرچا کہ آ زند ءِ یک ھنچشیں درجگے ءَ رستگ اَت۔ کہ آئرا یک چیزے بوگی اَت۔ ءُ زند ءَ زانگی اَت۔ ءُ زند ءِ تہ ءَ دیم ءَ روگی اَت۔ بلے بلال ءَ بے معنائیں لذت ءِ واھگانی تہ ءَ آ چشکہ وت ءَ را ھم زیان کنان اَت۔ ءُ آئی تہ ءَ اے جرات ءُ بہادری نہ اَت۔ کہ آ بلال ءَ چہ وت ءَ دور بکُرتیں۔ پرچا کہ آ وتی جند ءِ لہتیں مارشت اتنت۔ کہ آ ایشاں چہ وتی کسانی ءَ زُرتگ اَت۔ ءُ آیان اَت۔ کہ دومی نیمگ ءَ آئی وتی جند ءِ کسانی ءِ لہتیں کنوک ءُ ناکنوکیں ھبر اتنت۔ کہ نوں کالج ءِ تہ ءَ ایشاں پروشان اَت۔ کہ سگریٹ کشگ۔ بیر ورگ۔ ءُ گوں بلال ءَ وت ءَ رانفسی جاورانی تہ ءَ پدّر کنگ ھما مزنیں عیب اتنت۔ کہ پریشاں آ وت ءَ را الم ءَ ملامت کُرت۔ ءُ آ نہ زانت کہ یک ورنایے چوں وت ءَ را سرجم داشت کُرت۔ کہ اے عمر ءِ تہ ءَ ھر ورنا وت ءَ را نفسی سورت ءَ پدّر کنگ لوٹ اِت۔ وتی نفسی واھگاں زانگ لوٹ اِت۔ ءُ دیم ءَ روگ لوٹ اِت۔ کہ ورنائی ءِ اے روچ باز پُردرد۔ پُراذیت ءُ ھجالت ءُ ملامتیں روچ اتنت۔ کہ وتی میتگ ءُ لوگ ءِ اخلاقی میار ءُ ھد ءُ ھدودانی ساڑی بوگ ءَ پد نوں کالج ھاسٹل ءِ تہ ءَ ایشانی پروشگ پہ مزار یک مزنیں ھجالتی ءُ ملامتی یے اَت۔ کہ آ پہ وتی اے ھرکتاں بلکنا وت ءَ را کدی معاف نہ کُرت۔
 آئی ردوم ءَ داروکیں عنسرانی تہ ءَ یک عنسرے بلال ئیگ اَت۔ کہ بلال ءِ ھرکت ھتماً آئی پکری ردوم ءَ آئی بدنی ردوم ءُ آئی مہر ءُ مھبتانی دیمروئی ءَ دارگ ءِ مزنیں راہ ءِ سنگ اتنت۔ ءُ آ اے زمانگ سازیں موسمانی تہ ءَ وھدے یک چیزے بوگ لوٹ اِت۔ بلے وت چکلہ ءِ روگء۔ وتی بئیر ورگ۔ ءُ وتی سگریٹ کشگ ءُ پدابلال ءِ ردیں ھرکتانی۔ واھگانی تہ ءَ وت ءَ را زیان کنگ ءِ ملامتی آئرا وتی کالج ءِ ایدگہ سنگتانی دیم ءَ ھجالت ءُ ملامت کُرتگ اَت۔ ءُ دور داتگ اَت۔ ءُ آ وتی اے دور ءِ تہ ءَ مزار سے چار وار چہ وتی نروس بریک ڈائون ءَ گوں دُچار کپتگ اَت۔ کہ آ نہ زانت کہ چے پیم ءَ وتی لوگ ءُ میتگ ءَ وتی ماس ءُ پِس ءِ ادب ءُ اخلاق ءَ چو پروش اِیت۔ کہ وتی اسکول ءِ زمانگ ءَ اگاں کسے آئرا ردیں چم ءِ تہ ءَ بچار اِتیں گُڑا آ گوں آئی جنگ ءُ جیڑہ کُرت۔ بلے اد ءَ نوں آ گوں بلال چکلہ روگ ءَ اَت۔ بئیرورگ ءَ اَت۔ سگریٹ کشگ ءَ اَت۔ ءُ کدی کدی وت ءَ را دگہ پیم ءَ پدّر کُرت۔
 بلے وتی جند ءِ منگ ءِ تہ ءَ آ وت ءَ راچرے ملامتیاں دوردارگ ءِ ھاتر ءَ ایدگہ سلامتیں کارانی تہ ءَ وت ءَ را مشکول دارگ ءِ جُہد ءَ کُرتگ اَت۔ تانکہ آ وتی پوزیشن ءَ اے بے ڈولداریں دنیا ءِ تہ ءَ بزانت کہ آ کُجا اوشتاتگ۔ کہ آ ایوک ءَ وتی نفسی واھگانی پدّر کنگ ءَ اے دنیا ءِ تہ ءَ پیدا نہ بوتگ اَت۔ بلکنا آئرا اے دنیا ءِ تہ ءَ بازیں چیز کنگی اَت۔ ءُ کالج آئیگ ءِ ءُ اد ءَ پہ وت یک ھندے جوڑ کنگ ءِ واھگ آئی تہ ءَ چہ کسانی ءَ ھست اَت۔ کہ اِنکس پہ گل ءُ بال آ کالج ءَ اھتگ اَت۔ بلے اد ءَ لہتیں ملامتی ءُ لہتیں ھجالتی اتنت۔ کہ ھتماً ایش آئی شخصیت ءِ مزنیں سیاھیں داگاتنت۔ کہ آئرا وتی زند ءِ نروس بریک ڈائوناں چہ دارگی اَت۔ پرچا کہ آئی واب چہ بلال ءُ چہ ایدگہ سنگتاں۔ باز مزن ءُ مستریں ءُ کشادگیں واب اتنت۔ کہ آ زند ءِ تہ ءَ بازیں چیزاں گیشتر زانت کہ آئی سنگت بلکنا ایشرا نہ زانت انت۔ چشکہ آ ایشاں زانت ءُ پوہ بوت۔ بلے وتی مالی کمزوری۔ وتی بے نانی ءُ بے نکانی ءُ وتی نفسی واھگانی بے ڈولداریں درشانی آئرا چہ بندات ءَ گوں یک ھجالتی یے ءَ دچارکُرتگ اَت۔ کہ آ نہ زانت کہ چے پیم ءَ آ اچ ایشاں دربہ کپتیں۔
 آ پیام ھوٹل ءِ تہ ءَ ایوک ءَ روگ لوٹ اِت۔ تانکہ بلال گوں آئی گون مہ بیت۔ پرچا کہ آ وانندہ گل ءِ یک مھکمیں باسکے بوگ لوٹ اِت۔ کہ برائی کردار ءَ ھچ داگے مہ بیت۔ ءُ آ وت ءَ را ملامت کُرت۔ کہ اگاں کسے را ھبر بوتیں۔ کہ آ گوں بلال چکلہ ءَ شتگ۔ ءُ آ وتی ھاسٹل ءِ کمرہ ءِ تہ ءَ مہدی حسن ءِ گلوں میں رنگ بھرے۔ بادِنو بہار چلے ءَ اشکنگ لوٹ اِت۔ وتی مرضی ءِ فلم چارگ لوٹ اِت۔ ءُ وتی مرضی ءِ کتاب وانگ لوٹ اِت۔ ءُ ہاسٹل ءِ سرگریانی تہ ءَ گوں بُرزیں چماں بہر زورگ لوٹ اِت۔ شال ءِ دراجیں دیگرانی ساھگ ءُ برکشانیں روچ آئرا دوست اتنت۔ ءُ شپ ءُ ساچانیں ھورآئرا دست اتنت۔ اگاں کہ آئی ذات ءِ لہتیں کمزوری ءُ نزوری مہ بوتین انت۔
 یک روچے جنوری ءِ بنداتی روچاں سُہب ءَ مالہ شال ءِ سر ءَ برپ رِچان بوت۔ ءُ مزار ایوک ءَ چہ ھاسٹل ءَ در کپت۔ ءُ پیام ھوٹل ءِ نیمگ ءَ رادگ بوت۔
 ھماروچی پیام ہوٹل ءِ تہ ءَ لہتیں مردم نشتگ اَت۔ آ یک کنڈی ءَ نشت۔ وھدے منو چہر ءِ چم برائی کپت انت۔ گُڑا بشکھندگ بشکھندگ مزار ءِ کشک ءَ اھت ءُ مزار ءَ لیل ءُ نہار ماھتاک گون اَت۔ کہ منو چہر ءِ اد ءَ آیگ ءَ گوں مزار وتی چماں بُرز کُرت۔ ءُ پاد اھت ءُ منو چہر ءَ دست دات۔
 تو اِنکس درا نہ بوتگ ئے۔
 من کیچ ءَ وتی لوگ ءَ بوتگ۔ بلے من وت ءَ را چیر داتگ اَت۔ کہ نوں سیاسی آزاتی برجاہ بوتگ گُڑا من اھتگ اوں۔
 بلے چشکہ منو چہر ءَ گوں مزار ءَ سیاسی ھبراں ھُب مہ بیت۔ آئرا جست کُرت۔
 اُمیت انت۔ کہ وتی لوگ ءِ آرام ءُ آسودگی ءِ تہ ءَ ترا منی داتگیں کتابانی وانگ ءِ موکہ رستگ۔
 ءُ مزار ءَ ھیال اھت کہ آ اچ اے کتاباں لہتیں تاک ساری ونتگ اَت۔ بلے اے زرتشتی کتاب آئرا دوست نہ اھتگ اَت۔ آنکہ ایشانی تہ ءَ یک المیں لمبوکیں آچ ءِ ھیال۔ ءُ شپ ءُ روچ ءُ نیکی ءُ بدی ءِ جنگ ءِ ھیال انسپائر کُرتگ اَت۔ بلے آئرا زرتشتے بوگ دوست نہ اَت۔ چی ءَ کہ مزار ءِ ھیال ءَ کس وتی مذہب ءَ بدل نہ کُرت۔ ءُ مذہب ءِ بدل کنگ ءِ ھیال ھم شر نہ اَت۔ چی ءَ کہ آئیوکیں روچاں یا کہ مردم وتی مذہب ءِ سر ءَ روان بوت۔ یا کہ ایشرا شموشت۔ کہ انونیں دنیا ءِ تہ ءَ مذہبانی بدل سدل زانگ نہ بوت۔
 بلے پہ منو چہر ءِ دل ءِ وشی ءَ آ گْوشت۔ کہ آ آئی کتاباں ونتگ اَت۔ ءُ منو چہر اچ آئی ھمے ھبر ءَ سک وش بوت۔ ءُ جست کُرت۔
 من ترا دگہ کتاب دیاں۔
 مزار انکار کُرت نہ کُرت۔
 تئی مرضی۔
 ءُ پدا منو چہر پاد اھت ءُ وتی کائونٹر ءِ پُشت ءَ الماری ءَ چہ سے چار کتاب دگہ آورت ءُ مزار ءِ دیم ءَ ایر کُرت۔
 مزار کتاباں یک سرسری چمے چاران بوت۔
 منو چہر اچ آئی جست کُرت۔
 چون انت۔ اے کتاب۔
 دراہ شر انت۔ مزار گْوشان بوت۔ بلے ھر کتاب وانگ ءِ کتابے نہ بیت۔
 بلے اے مذہبی ئیں کتاب وانگ ءِ کتاب انت۔
 دراہ مذہب اِشکنگ ءُ عمل کنگ ءِ لائک انت۔ مزار وتی گپ ءَ دیم ءَ بران بوت۔ بلے دراہ کتاب مذہبی نہ انت۔ منی ھیال ءَ مذہب یک رویہ ءِ نام انت۔ سگّ ءُ سینگ ءِ نام انت۔ برداشت ءُ زانت ءُ سرپدی ءِ نام انت۔ پمیشا من گْوش آں کہ تو یک گیر مذہبی کتابے ءَ ھم گوں یک مذہبی جوش ءُ لہڑگے ءَ گوں ونت کن ئے۔
 مزار ءِ کمکیں پُرپیچیں گپّاں چشکہ منو چہر پوہ نہ بوت۔ ءُ کھند اِت۔ ءُ جست کُرت۔
 تو مذہبی رویہ ءَ گوں یک خاصیں مذہبی ءَ گرہن نہ دئے چے۔
 ھو مزار گْوشان بوت۔ منی نزد ءَ مذہب ءِ رویہ ھما وھد ءَ ودی بیت۔ وھدے مھدود ءُ گْونڈ وت ءَ را لامھدود ءُ پراھیں ھستی ءَ گوں چار اِیت۔ ایش منی نزد ءَ مذہبی ئیں رویہ ءُ کشک ءُ راہ انت۔ چی ءَ کہ گوں لامھدود ءَ مردم ءَ وتی جند ءِ ھد ءُ ھدودانی ھبر کپ اِیت۔ ءُ آئی تہ ءَ وتی جند ءِ ذات ءِ تہ ءَ یک بدل سدلے کیت۔ چشکہ آ چہ ھر منظم مذہب ءِ ھد ءُ ھدوداں ھم دیم ءَ بارت۔
 ءُ منو چہر کھند اِت۔ مئے مذہب۔ یعنے زرتشتی مذہب ھم برداشت ءَ دیم ءَ کار اِیت۔
 ءُ مزار پسو دیان بوت۔ ھر مذہب برداشت ءَ پہ گْوش اِیت۔ دنیا ءِ دراھیں مذہب یک انت۔ دراہ انسان ءُ انسانیت ءُ برداشت ءِ۔ سبک ءَ دینت۔ بلے دنیا ءِ دراھیں مذہب کہ چہ جتا جتائیں مالی ءُ اقتسادی ءُ دود ءُ ربیدگی ءُ سائنسی ءُ رسم ءُ رواجی جاورانی تہ ءَ پیدا بوتگ اَت۔ گُڑا آ وتی پیروکار مذہبی رویہ ءَ وتی ڈول ءَ معنا دَینت ءُ اچ ھمداں جنجال بنا بیت۔
 مزار ءُ منو چہر ءِ اے مذہبی باث جاری اَت۔ کہ ناگت ءَ احمدان۔ کمالان دوسے دگہ سنگتاں درا گوں۔ ءُ آ مزار ءُ منو چہر ءَ نندوک دیست انت۔ تو ھما نیمگ ءَ اھت۔ منو چہر گوں آیاں دست دات ءُ پدا وتی کاوئنٹر ءِ نیمگ ءَ رادگ بوت۔
 ءُ احمدان چہ مزار ءَ جست کُرت۔
 زاناں اے زرتشتی تئی مذہب ءَ تو بدل کنگ ءَ نہ انت۔
 مزار بشکھندگ بوت۔ ءُ ھچ نہ گْوشت۔
 ہوٹل ءِ بیرہ پہ ایدگہ مہماناں سے چار کرسی دگہ گِر کُرت۔ ءُ آورت ءُ ایر کُرت۔ ءُ اے مہماں نشت انت۔ کمالان ءِ مگْوزی ءُ لاتماھی ھنچش پیم ءَ اوشتوک اَت۔ کمالان وتی بارانی کوٹ ءِ برپاں شانان بوت۔ ءُ کوٹ ءُ کرشی ءِ پُشت ءَ درنج اِت۔
 ڈن ءَ برپ گوں ترندی ءَ کپان اَت۔ بلے ہوٹل ءِ تہ ءَ کولا ءِ گرمیں اسٹوپ وتی وشیں گرمائشت ءَ دیان اَت۔ آنک نوں نیمروچ بوگ ءَ اَت۔ بلے زانگ نہ بوت۔ کہ نیمروچ انت۔ نوں ھوٹل ءِ تہ ءَ مردمانی روگ ءُ آیگ ھم گیش بوان اَت۔ گوں احمدان ءُ کمالان ءَ سئیں سنگتانی پجاروکی وت کمالاں گوں مزار ءَ کنائینت۔
 ایش مئے پنجاب۔ سوبہ ءِ پارٹی ءِ جنرل سیکرٹری کامران رسول انت۔
 مزار گوں کامران رسول ءَ پدا دست دات کامران رسول ءِ سر ءِ مود اسپیت بوان اتنت۔ ءُ آئی بروت لندن ءِ آکسفورڈ یونیورسٹی ءِ وانندگانی سروک طارق علی ءِ پیم ءَ اتنت۔ چشکہ آطارق علی ءِ نزینکیں سیادے بہ بیت۔ ھما ڈلگیں چم۔ دراجیں پونز ءُ ھماریں چم۔ کامران رسول آئی دست ءَ یلہ کُرت۔ ءُ چپ چپان نشت۔
 دومی سنگت کہ کامران رسول ءِ بروبریں عمر ءِ مردے اَت۔ ھمے سی ءُ پنچ چِل سال ءِ عمر ءَ۔ آئی چماں چشمک ایر اتنت۔ ءُ آئی سیم چہ درنیام ءَ درگیجوک اَت۔ کہ وتی کسانیں دیم ءَ اُرسی کسمانک نویس انتون چیخوف ءِ پیم ءَ درا بوت۔ کہ ھر ھبر ءِ سر ءَ بشکھندگ بوت۔ مزار آئرا دست دات۔ ایش واجہ کار زمرد خٹک انت۔ کہ چہ پشاور ءَ مئے پارٹی ءِ مستر ءُ سروک انت۔
 ءُ سیمی سنگت ناسر علیشا چہ سندھ ءَ اَت۔ کہ آئی خاصیں سندھی ھماریں چم۔ ءُ دراجیں پیشانی ءُ دراجیں بالاد چہ دور ءَ مرمد ءَ آئی سندھی بوگ ءِ مارشتاں دات۔ گوں ھر سئیں سنگتاں دست دَیگ ءَ پد آ دراہ نشت انت۔ ءُ مزار ءَ ھال دیان احمدان گْوشان بوت۔
 اے مئے مہمان چہ اِنکس دور ءَ اھتگ انت۔ اسل ءَ پارٹی ءِ بنجاھی کمیٹی ءِ دیوان ءَ اھتگ انت۔ ءُ میر بوھیر ءِ لوٹگ ءِ سر ءَ اھتگ انت۔ تانکہ پنجاب۔ سرھد۔ سندھ ءُ بلوچستان ءِ کماش ءُ راھدربر بہ نند انت۔ ءُ بچار انت۔ کہ آخر اے مُلک ءَ دیم ءَ چون روگی انت۔ چی ءَ کہ مُلک ءِ جاورگوں تیزی ءُ ترندی ءَ بدل بوان انت۔ ءُ ڈکٹیٹر ءِ روچ نوں زوت بیگاہ بوگ ءَ انت۔ مئے بنگال ءِ باسک اھت نہ کُرت۔ چی ءَ کہ آیانی جاور ھم نگیگ انت۔
 مزار ڈنی مہماناں شال ءِ تہ ءَ دیست گُڑا یک وارے پدا آئی دل ءَ سیاست ءِ تہ ءَ بہر زورگ ءِ یک مارشتے ودی بوت۔ چشکہ اگاں آ سیاست کارے نہ بوت۔ گُڑا ھچ چیزے نہ بوت۔ چہ وتی کسانی ءَ آ سیاستدانے اگاں بوگ نہ لوٹ اِت۔ بلے یک مزنیں مردے المی جوڑ بوگ لوٹ اِت۔ کہ وتی اسکول ءِ زمانگ ءَ آ روھتاکانی عکساں چاران وت ءَ را ھما ڈول ءَ گْوندان بوت۔ کدی بن با اللہ۔ کدی ھوچی منہ۔ کدی لیوشاوچی ءُ کدی فرانس ءِ ڈیگال ءُ افریکا ءِ جونیس نائریرے یا کہ لوممبا۔ یا کہ آئزن ھائو ءُ جواھر لعل نہرو۔ کہ اے مردمانی زانگ ءُ زانت وتی ڈول ءَ آئی دماغ ءِ تہ ءَ نشتگ اَت۔ ءُ آ ایشاں وتی ڈول ءَ مزن ھیال کُرت۔ ءُ مزن ھیالی ءِ متلب ایش اَت۔ کہ اے مردم لس مردم ءِ ڈول ءَ نہ ور انت۔ نہ پوش انت۔ ءُ ھنچش لس مردم ءِ ڈول ءَ واب نہ کپ انت۔ ءُ لس مردم ءِ ڈول ءَ نہ مر انت۔ بلکنا اے مزنیں مردم چہ مرگ ءُ زند ھر دُکاں بُرز انت۔ ءُ پدا گوں وھد ءِ گْوزگ ءَ آئی مزنیں مردمے جوڑ بوگ ءِ پکر ءُ ھیال ءُ مارگ ءُ مارشت ھم بدل بوان بوت انت۔ کہ کرارکرارآئرا ھیال اھت کہ مزنیں مردمے ءِ بوگ ءَ پہ یک دلگدّری ءُ جراتے بکار اَت۔ کہ اے مردم چہ ھچ چیزے نہ تُرس اتنت۔ بلے مزار چشکہ وتی دل ءَ ھیال کنان بوت۔ کہ آ چہ بازیں چیزاں تُرس اِت۔ ءُ سک تُرس اِت۔ کہ آئی اے تُرس تنے وھدی آئی دل ءِ تہ ءَ جاہ منند اَت۔ آ دنیا ءِ ھر چیز ءَ وتی دست ءَ پچ گرگ ءِ وس ءُ واک داشت بلے وتی ھمے تُرس ءَ تنے وھدی پہ شری ءَ نہ زانتگ اَت۔ ءُ نیکہ آئرا پہ شری دست ءَ کُرتگ اَت۔
 آئی تُرس ءُ آئی مزنیں مردمے بوگ ءِ مارشت ھر دو یکجاہ بوان گوں آئی یکجاہا نفسی واھگانی ٹگلگ ءُ بے راہ بوگ ءِ تُرساں ھوار آئرا یک بے آرامیں ارواھے جوڑ کُرتگ اَت۔ کہ اچے ھمے سبب ءَ آ وتی زند ءِ مزل ءَ تنے وھدی مقررہ کُرت۔ نہ کُرتگ اَت۔ کہ آئرا مزنیں مردمے بوگی اَت۔ یا کہ دراھیں عمر وتی جند ءِ تُرساں گوں سر ءُ چیر بوگی اَت۔
 نوں آ سیاست دان ءُ سیاست کاراں مزنیں مردم ھیال کُرت۔ بلے نہ زان آں پرچے آئرا ھیال آیان اَت۔ کہ مزنیں مردم سیاستدان نہ اتنت۔ بلکنا مزنیں مردم چہ سیاست ءَ ساری مزنیں مردم اتنت۔ کہ آ نوں سیاست ءِ پڑ ءَ اھتگ اَت۔ یعنے سیاستدان بوگ نوں آئی ھاتر ءَ مزنیں ھبرے نہ اَت۔ بلے آ وت ءَ را تنے وھدی مزنیں مردمے تئور اِت۔ پرچا کہ مزنی ایوک ءَ سیاست ءِ تہ ءَ نہ اَت۔ بلکنا مردمانی مزن بوگ یک دگہ چیزے ءِ تہ ءَ اَت۔ کہ آ وت نہ زانت کہ مزنیں مردم بوگ ءِ متلب چے اَت۔
 وتی پکرانی تہ ءَ آ گوں احمدان ءِ نوکیں سنگتاں دست دات بلے آئرا نہ زان آں پرچے اے مارشت بوت۔ کہ اے مزنیں مردم نہ اتنت۔ چشکہ پارٹی ءَ ڈن ءِ مردم آئرا گیشتر مزن ءُ بُرز زانگ بوت انت۔ وھدیکہ پارٹی ءِ یک ھنچشیں بٗو ءُ تھام ءُ رنگے دیان اَت۔ کہ آئی تہ ءَ مزار وتی جند ءِ ھیالاں گٹو گٹو ءُ تنک ھیال کنان بوتگ اَت۔ چشکہ پارٹی مردمانی پکر ءُ ھیالاں یک خاصیں رنگ ءُ تھامی ءِ تہ ءَ آرگ لوٹ اِت۔ بلے بنی آدم ءِ پکر ءُ ھیال چشکہ چہ پارٹی ءِ ھیالاں بُرز اتنت۔ پارٹی ءِ متلب لہتیں بستگیں ھیال۔ لہتیں سک گیریں راھبند۔ لہتیں ھشکیں اسول کہ ایشانی سر ءَ روگ ءُ ایشانی پُشتی وانی ءَ کنگ چشکہ یک ذاتے ءَ چیزانی المیں آزاتی ءِ کشک ءَ دور داشت۔ یا کہ دور بوت۔ چشکہ پارٹی ءِ لائن ءِ سر ءَ نہ روگ یک گداری ءُ یک جرمے اَت۔ پارٹی۔ پارٹی پارٹی۔ مزار نوں گوں پارٹی ءِ باسکاں دیوان کنگ ءَ پد ھنچش مارشت کنان اَت۔ چشکہ اسٹالن۔ مائوزے تنگ ءُ خروچیف آئی دیم ءَ نندوک اتنت۔ کہ ایشانی عکس ءُ تسویراں آ ھر روچ روھتاک ءُ ھالتاکانی تہ ءَ چاران اَت۔ کہ نوں آئی مزن بوگ ءِ ھیال ھم بدل بوتگ اَت۔ کہ نوں آ چہ پارٹی ءَ بازبُرز ءُ بالا روگ لوٹ اِت۔ بلے آ زانت کہ چہ احمدان ءُ کمالان ءِ ساگاں آ در کپت کُرت نہ کُرت۔ چی ءَ کہ ورنا وانندہ گل ھم یک ھنچشیں چٹ ءُ چیلکے وتی سنگتانی ایدم آ دیم ءَ مان کُرتگ اَت۔ کہ کس اچ ایشی در کپت کُرت نہ کُرت۔ ءُ نیکہ کسے ایشی سر ءَ ایراد بست کُرت۔
 ءُ ورنا وانندہ گل وت ءَ را پارٹ ءِ دومی جناس ھیال کنان اَت۔ کہ ایشی ھر فرد ءُ ذات وت ءَ را چہ اسٹالن ءُ خروچیف۔ مائو۔ مارشل ٹیٹو ءُ جمال ناسر ءَ کم ھیال نہ کُرت۔
 ءُ نوں اے دراھیں مارشل ٹیٹو ءُ کامریڈ اسٹالن ءُ جیوتی باستوانی دیم ءَ نندوک اتنت۔ ءُ آ انونیں جارورانی تہ ءَ پارٹی لائن ءَ باث کنان اتنت۔ چہ وش آمد ءُ بر آمد ءَ پد پنجاب ءِ باسک کامران رسول وتی گْونڈ ءُ کسانیں لوزانی تہ ءَ گْوشان بوت۔ کہ آئرا گوشدارگ پہ مزار وتی دیم ءَ کمکیں دیمی کُرت۔ تانکہ آ پنجاب ءِ باسک ءِ چمشانک ءَ پہ شری گوشداشت بہ کنت۔ وتی گپتار ءِ نیام ءَ آ مُدام سگریٹ کشان اَت۔
 بچار۔ آ وتی سگریٹ ءَ پُردان ءِ تہ ءَ عت دیان بوت۔ مروچی سوشلسٹ ءُ کمیونسٹ آشوب ءُ انقلاب مئے دروازگ ءَ دستگ دَیگ ءَ انت۔ ءُ دنیا ءِ تہ ءَ ھچ طاقت ءُ زورے۔ اے آشوب ءَ داشت نہ کنت۔ بلے اے مُلک ءِ تہ ءَ اگاں آشوب ءُ انقلاب نوں نہ اھت۔ گُڑا کدی نئیت۔ ءُ بلوچستان ءِ تہ ءَ اے زرمبشت ساری ءَ پاد اھتگ۔ مارا اے جنگ ءَ یک سوشلسٹ انقلاب ءُ آشوب ءِ تہ ءَ بدل کنگی انت۔ ءُ من میر ساحب۔ واجہ بوھیر ءَ تپاک کن آں۔ کہ ایوک ءَ یک سوشلسٹ انقلاب ءُ آشوبے اے مُلک ءِ تہ ءَ قومانی حقانی پُشتی وانی کُرت۔ کنت۔ کہ دگہ ھچ راھے نیست۔ پمیشا ما بلوچستان ءِ قومی حقانی پُشتی وانی ءَ کنان۔ پنجاب ءِ دراھیں لیفٹ۔ گوں بلوچ براساں اوشتوک انت۔
 چہ پنجاب ءِ باسک واجہ کار کامران رسول ءِ گپتارانی اِشکنگ ءَ پد مزار ءَ یکدم ھیال اھت چشکہ ایوک ءَ یک سوشلسٹے راجے اے مُلک ءَ یکجاہ داشت کنت۔ ءُ اے مزنیں ھبرے اَت۔ کہ مروچی پنجاب۔ سندھ۔ بنگال ءُ سوبہ سرھد ءِ لیفٹ یک پلیٹ فارم ءِ سر ءَ اے مُلک ءِ رکھینگ ءِ جُہد کنان اتنت۔ ءُ پنجاب ءِ باسک واجہ کار کامران رسول ھر گام ءُ ھر ساھت ءَ میر ساحب۔ میرصاحب گْوشان میر بوھیر ءِ ستا ءَ کنان اَت۔ کہ مزار ءَ کامران رسول۔ چہ مولانا ابواعلیٰ مودوی ءَ گیشتر بُرز ءُ مزن ھیال کنان بوتگ اَت۔ کہ آ اے مُلک ءَ آئی اسلی ئیں ءُ دراہ ءُ پیداوریں چیزانی کنگ ءَ پد یکجاہ گندگ لوٹ اِت۔ چہ جائیکہ جماعت اسلامی ءِ مولانا مودوی ءِ تہار۔ سیاہ۔ گپ ءُ گباریں نظریاتاں کہ ایشانی تہ ءَ ایوک ءَ یک ھیالے ءِ زور ءُ طاقت ءَ گوں اے مُلک ءَ مذہب پرستی ءِ گرہن ءِ تہ ءَ بندگ ءُ بوجگ لوٹ اِ کہ اے یک عنسرے اَت۔ کہ اے تمامیں ءُ کلی ئیں عنسر نہ اَت۔ چشکہ مولانا مودوی ھیال کنان اَت۔ کہ مُلک ءَ یکجاہ کُرتگ اَت۔ بلکنا اے مُلک ءِ یکجئی ءِ بازیں دگہ ٹھوس عنسر ھم ھست اتنت۔ کہ مذہب پرست ءُ بنیات پرست ایشانی نیمگ ءَ دلگوش بوگ ءَ نہ اتنت۔ چہ کُلیں مزنیں ویل ءُ معاشی ءُ اقتسادی انساف اَت۔ کہ پرے مُلک ءِ دارگ ءَ المی اَت۔ ءُ مزار چہ گْوستگیں روچاں ھالتاک ءُ ماھتاکانی تہ ءَ مولانا مودوی ءِ باروا وانان اَت۔ بلے کامران رسول ءِ گپانی تہ ءَ گیشتر معنا ءُ متلب ھست اَت۔ ءُ آ میر صاحب ءِ گپّاں راست زانگ ءَ اَت۔
 پدا کامران رسول وتی گپانی آسر ءَ سر بوان گْوشت۔
 بلے مئے وتی جند ءِ رینک اینڈ فائل ءِ لشکر ءِ تہ ءَ بازیں مردم ھست انت۔ کہ آ میر صاحب ءِ لائن ءَ منگ ءَ نہ انت۔ پمیشامن ترا گْوش آں منی براس۔ آ گوں احمدان دلگوش بوان تران کنان بوت۔ تو اے مردمانی سازشانی شکار مہ بو۔ میر صاحب ءُ پارٹیلائن ءِ بدی داری ءَ مہ کن۔ کہ میر صاحب ترمیم پسند بوتگ کہ ھر صاحب چہ سوبائی وت واجہی ءَ دست کشتگ کہ میر صاحب ایش انت۔ کہ میر صاحب پلان انت۔ اے مئے وتی لہتیں سنگتانی مکر ءُ پریب انت۔ من ایشاں زان آں ءُ ما ایشاں پارٹی ءِ دیم ءَ کاراں ءُ ما لوٹ آں کہ پارٹی ایشاں در بہ کنت۔ ءُ مروچی من پارٹی ءِ باسکانی دیم ءَ ساف ساف اے ففتھ کالمسٹانی بارو ءَ ھبر کُرتگ اَت۔ ءُ باندگیں مُچی ءِ تہ ءَ من پدا ایشانی جست ءَ دیم ءَ کارآں۔ بچار چے بیت۔ بلے تو وتی ھبرانی تہ ءَ کمکیں نرمی بیار۔ تو مروچیگیں دیوان ءِ تہ ءَ نہ زان آں پرچے میر صاحب ءِ سر ءَ اِنکس ایراد بست۔ منی سر پر کپگ ءَ نہ انت۔
 احمدان کامران رسول ءِ گپّاں پہ ھوش ءُ دلگوش ءَ گوں کامران رسول ءُ ایدگہ سنگتاں کنان گْوشت۔
 زان ئے۔ کامران۔ میر صاحب مئے دل ءِ بند انت۔ ءُ مئے سروک انت۔ کہ ماداہ آئی دستاں مزن بوتگ ءُ سیاست ءَ را ھیل کُرتگ۔ بلے سردارانی پارٹی ءِ تہ ءَ آیگ من ءَ وش زانگ نہ بیت۔ مروچی اے سردار گوں تو انت۔ بلے باندا بوت کنت۔ کہ آ چہ وتی راہ ءَ بہ ٹِگل انت۔ کئے زانت۔ اگاں لینن۔ مارکس ءُ اینگلز ءُ مائوزے تنگ راست انت۔ گُڑا ایش ھر کس وتی طبقہ ءِ سیاست ءَ کنت۔ ءُ سردارانی طبقہ چہ لس مردماں جتا انت۔ سردار مئے راج ءِ پائدگ مند ءُ سیت مندیں مردم انت۔ کہ آیانی دست ءَ راج ءُ چاگرد ءِ مہار گون انت۔ کہ مئے دست ءَ نہ انت۔ میر صاحب ءُ بیرم ءِ دست ءَ نہ انت۔ میر صاحب ءُ بیرم ھر چنت کہ بزان انت۔ ءُ سر پد بہ بنت۔ بلے آیانی زانت ءَ اے چاگرد نہ زان انت۔ پرچا کہ آ سردارانی راھبند ءُ کشک ءَ المی ھیال کن انت۔ ءُ منی ھیال ءَ میر صاحب وتی راج ءِ اے پُر پیچی ءَ نہ زانتگ اَت۔ ءُ سردارانی پارٹی ءِ آیگ پمّا شر نہ انت۔
 ءُ کمالان تنے وھدی چپ اَت۔ وتی کامریڈ احمدان ءِ گپانی سر ءَ گْوشان پسودیان بوت۔
 من احمدان ءَ ھمیش گْوش آں کہ ھال فی الھال مارا میر صاحب ءِ ھکمت عملی ءِ دیم ءَ بران بیت۔ پرچا کہ سردارانی دست ءَ طاقت ءُ زورمان انت۔ کہ ایش مئے دست ءَ نہ انت۔ ءُ مروچیگیں جاورانی تہ ءَ ایش کمکیں ھبرے کہ سئے مزنیں سردار۔ ترقی پسند۔ جوڑ بوتگ۔ چے چین ءِ چواین لائی۔ سرمایہ دارے نہ انت۔ چے دنیا ءِ تہ ءَ چشیں دگہ مردم نیست کہ آ وتی طبقہ ءَ پد ءُ پشت جتگ ءُ دنیا ءِ آشوب ءُ انقلاباں گوں بگل گیر بوتگ۔ اگاں سردار گوں تئی چن ءُ لانچ ءَ آیگ ءَ انت۔ گُڑا ترا چے ایراد۔ ایش تئی وتی زرمبشت ءِ کامیابی ءُ سوب مندی انت۔ کہ میرصاحب سرداراں تئی زرمبشت ءِ المیں بہرے جوڑ کُرتگ۔
 بلے احمدان چشکہ چہ وتی سنگت کمالان ءِ ھبراں گوں ھم تپاک درا نہ بوت۔ ءُ کامران رسول کمالان ھبراں دیمی بران بوت۔
 زان آں کہ مروچیگیں جاور باز سک انت۔ ءُ مارا گوں یک حقیقت پسندیں مردمے ءِ ڈول ءَ چیزاں چارگی انت۔ چی ءَ کہ مروچی دراھیں پنجاب ءُ سندھ ءُ سرھد ءِ ترقی پسندشمئے نیمگ ءَ چارگ ءَ انت۔ کہ اے زرمبشت مُلک ءِ تہ ءَ یک سوشلسٹ آشوبی ءِ سبب جوڑ بیت۔ شمئے ڈیھ انقلاب ءُ آشوب ءِ سرچمگ انت۔ مروچی لاھور ءُ کراچی ءِ تہ ءَ میرصاحب ءِ ھما عزت ءُ مدار انت۔ کہ اد ءَ نہ انت۔ میر صاحب ءِ دمب ءَ یلہ دَیگ وت ءَ را خوار ءُ ھراب کنگ انت۔
 زمرد خٹک وتی اوگانی اردو ءِ تہ ءَ گْوشان گوں کمالان ءُ گوں کامران رسول ءَ ھم تپاک بوان گْوشت۔
 مئے ھدانی ھذمتگار گوں وتی سہریں کلاھاں شمئے زرمبشت ءِ ءُ خاص میر صاحب ءِ ھکمت عملی ءَ گوں ھم تپاک اں۔ پمیشا میرصاحب ءِ پُشت ءَ روگ انقلاب ءُ آشوب ءِ اہمیں گزر ءُ لوٹے۔
 ناسر علیشاہ ھم احمدان ءَ راضی کنان بوت۔ کہ میر صاحب ءِ ھکمت عملی ءَ دیم ءَ برگ ءِ متلب انقلاب ءُ آشوب ءَ دیم ءَ برگی اَت۔
 احمدان گوشداران بوت۔ بلے چشکہ میر صاحب ءَ گوں ھم تپاک بوگ ءَ ابید گوں آئی ھم تپاک نہ اَت۔ چشکہ میر صاحب ءِ بارو ءَ تنے وھدی یک وڑے آئی دل ءَ مان اَت۔ اے تاب ءُ اے وڈ کدی دور بوتیں۔ کدی زیان بوتیں۔ ایشی بارو ءَ احمدان نہ زانت۔ بلے احمدان وتی دل ءِ تہ ءَ اے ھبر ءَ پہ شری زانت کہ سردارانی بدواھی ءَ آ لس مردمانی دیم ءَ کُرت نہ کُرت۔ پرچا کہ لس مردم گوں سرداراں بندوک اتنت۔ چی ءَ کہ سردارانی گپانی تہ ءَ چہ میر صاحب ءِ نظریہ ءُ فلسفہ ءَ گیش قومیت پرستی یے مان اَت۔ ءُ ورنا وانندہ گل ءِ ورنا قومیت ءُ سوشلزم ھر دوکاں ھوارکنگ لوٹ اِت۔ بلے قومیت ءِ تنکیں دنیا بلکنا سوشلزم ءِ پراھیں دنیا ءَ گوں ھم تپاک نہ اَت۔ ءُ یک کنفیوژنے اھتگ اَت۔ کہ چے آیانی جُہد پہ سوشلزم ءَ اَت۔ کہ پہ قومیت ءَ۔ ءُ احمدان چشکہ قومیت ءَ گیش سوشلزم ءِ جُہد ءِ تہ ءَ اے مُلک ءِ تہ ءَ دیم ءَ برگ ءِ حق ءَ اَت۔ پمیشا آ وتی آئیڈیلزم ءِ تہ ءَ سرداراں ھور کنگ نہ لوٹ اِت۔ آ پہکیں سوشلزم ءُ پہکیں ءُ مھکمیں کمیونزم ءِ سر ءَ چشکہ سکھت کُرتگ اَت۔ بلے زند ءِ عملی ئیں واھگ ءُ لوٹ دگہ پیم ءَ اتنت۔ ءُ میرصاحب ءَ چہ یک آئیڈیلے ءِ اُمیت وار اَت۔
 بلے کمالان چشکہ قومیت ءَ گیشتر اھمیت داشت۔ پنجاب ءُ سندھ ءُ سرھد ءِ سنگت بلوچستان ءِ اے پرک ءَ بلکنا نہ زانت انت۔ یا زانت انت۔ بلے آ وتی ڈیھانی تہ ءَ سوشلزم ءِ پرچار چش کُرت نہ کُرت۔ چشکہ اد ءَ کنگ ءَ اتنت۔ پمیشا آئرا میرصاحب ءِ سروکی ءِ سر ءَ اُمیت وار اتنت۔ کہ سردارانی قومیت ءِ جُہد ءِ گُڈّ سر ءَ گوں سوشلزم ءَ ھوار کپت۔ کامران رسول۔ زمرد خٹک ءُ ناسرعلیشا۔ زی بنجاھی کمیٹی ءِ دیم ءَ میرصاحب ءِ سر ءَ کُرتگیں بازیں سکیں ایرادانی سر ءَ میرصاحب ءِ ھکمت عملی ءِ پشتی وانی ءَ کُرتگ اَت۔ کہ باندہ ئیں روچ ءَ بنجاھی کمیٹی ءِ دیوان اسٹینلے ہوٹل ءِ تہ ءَ پدّر بوگ ءَ اَت۔ ءُ کہ بلکنا ایشی تہ ءَ باندات ءِ سلہ ءُ سوجانی سر ءَ پیسلہ یے بوتیں۔ آنکہ احمدان چہ اے سنگتانی ھبراں ھم تپاک ھست اَت۔ کہ میر صاحب ءِ ھکمت عملی پہ ھمروچیگیں جاوراں المی اتنت۔ بلے نہ زان آں پرچے آ میر صاحب ءِ ھیالاں گوں سردارانی جست ءِ سر ءَ ھم تپاک نہ اَت۔
 دومی نیمگ ءَ کمالان میر صاحب ءِ سر ءَ ایدگرانی دیم ءَ ایراد نہ بست۔ بلے گوں وتی سنگتاں آ میرصاحب ءِ اے ھبر ءِ سر ءَ ایراد المی بست کہ میر صاحب وتی سوبائی وت مختیاری ءُ وت واجہ ءِ لوٹ ءَ پہ سوشلزم ءَ قربان کُرتگ اَت۔
 میر صاحب ءِ سر ءَ چہ دو نیمگاں ایراد بوگ ءَ اَت۔ یک ایرادے سوشلسٹانی اَت۔ کہ آ میر صاحب ءَ ترمیم پسندے ھیال کنان اتنت۔ وھدیکہ قوم پرست آئرا پہ یک ھنچشیں نظریہ یی ءَ دیم ءَ روان دیست انت۔ کہ ایش گوں قبیلہ ءُ قوم ءِ تنکیں چاگرد ءِ تہ ءَ ھم تپاک درا نہ بوت۔ یعنے کس سوشلزم ءَ نہ لوٹ اِت۔ بلے قومیت ءَ ھر کس لوٹ اِت۔
 مزار وتی ورنا وانندہ گل ءِ سنگتانی پنجاب۔ سندھ ءُ سرھد ءِ سنگتانی ھبراں گوشداران بوت۔ وھدیکہ آئی دماغ ءِ پُشت ءَ نہ زان آں چے چے کار کنگ ءَ اتنت۔ کہ ایشانی تہ ءَ فیض احمد فیض ءُ ھبیب جالب ءِ شیر مات اتنت۔ ءُ فیڈل کاسترو ءُ چی گویرا ءِ آئیڈیلزم ھم مان اَت۔ ءُ مزار نہ زانت کہ آ وتی جند ءِ راہ کُجام اَت۔ چے آ قوم پرستے اَت۔ چے آ سوشلسٹے اَت۔ یا آ وجودی مفکرے اَت۔
 مزار ءَ ھیال آیگ ءَ اَت۔ چشکہ آئی وجود ءِ راز پرائی آشکار نہ بوتگ اَت۔ چشکہ آئرا چہ یک راہ ءُ کشکی ءَ پد وت ءَ را زانگی اَت۔ کہ تنے وھدی آ وتی دل ءِ مہراں ھم نہ زانتگ اَت۔ کہ آئی مہرانی چے متلب اَت۔ چے آئرا گوں وتی جنین ھوری ءَ مہر ھست اَت۔ یا کہ آ چہ ھوری ءَ یک دگہ پیمیں ءُ یک دگہ ڈولیں مہرے ءِ اُمیت وار ءُ خواستگار اَت۔ تنے وھدی آ وتی بدن ءُ ارواھ ءِ لوٹاں نہ زانت۔ گُڑا آ دنیا ءِ مزن ءُ مستریں چیزاں چون بہ زانتیں۔
 پد ا آ پاد اھت ءُ واجہ کار بیرم ءِ چہ پارٹی ءِ نیمگ ءَ داتگیں ویلیز جیپ ءِ تہ ءَ برپ باری ءِ ندارگ ءَ چارگ ءَ پہ ھنہ اڑک ءَ رادگ بوت انت۔ ءُ راہ ءِ تہ ءَ سوشلزم۔ کمیونزم۔ چین۔ روس۔ ءُ یورپ ءِ بارو ءَ گپ جنان بوت انت۔ مزار ءَ ھنچش مارشت بوت۔ کہ پنجاب ءِ واجہ کار رسول گیشتر زانت۔ چی ءَ کہ آئرا کمیونزم ءُ سوشلزم ءِ بار ءَ گیشتر ھبر اَت۔ ءُ آئرا حسن ناسر ءِ بارو ءَ چہ آئی ھبر کپت۔ بازیں چیز بزاں مزار آئی دماغ ءِ پُشت ءَ گڈوڈ اتنت۔ ءُ مزاراے دراھیں پیچ ءُ تابانی تہ ءَ وتی دراھیں توانائی ءُ طاقت ءَ دَیگ لوٹ اِت۔ بلے تنے وھدی آ زانگ ءَ نہ اَت۔ کہ چے بہ کنت۔
 ھنہ اوڑک ءَ سر بوگ ءَ برپانی اسپتیں چادر ءَ چاران کامریڈ۔ ڈکٹیٹر ءِ روچاں ھسابی ئیں روچ زانگ ءَ اتنت۔ چشکہ نوں بدل سدل آیگ نزینک اَت۔ چی ءَ کہ نوں ھر روچ مچی ءُ جلوس ءُ جلسہ اتنت۔ ءُ ورنا ڈکٹیٹر ءِ ھلاف ءَ زرمبشت ءِ تہ ءَ چہ کُلاں دیم ءَ اتنت۔
 ءُ مزار اے سینئرئیں چہ ڈاکٹر مسدق۔ بن باللہ۔ کاسترو۔ ہو چی منہ۔ حسن ناسر ءُ ایدگہ انقلابیانی گپّاں اشکنان یک مزنیں اُمیتے مارشت کُرت۔ چشکہ آ وتی دست ءَ اگاں تچک بہ کنت۔ تو آزمان ءَ بہ رس اِیت۔
 یک شامے وھدے مزار چہ پیام ھوٹل ءَ در کپت۔ گُڑا آ وتی وسرک رامین ءَ دیست کہ وتی پِس ءِ شورلٹ ءِ تہ ءَ گردان اَت۔ ءُ نوں چہ شال میڈیکل اسٹور ءِ بُن ءَ وتی گاڑی ءَ اوشتارینتگ اَت۔ ءُ وتی میڈیکل اسٹور ءِ تہ ءَ پُترتگ اَت۔
 مزار شورلٹ گاڑی ءَ زانت کہ ایش رامین ءِ پِس ئیگ اَت۔ کہ ساری ءَ رامین پِس شازادگ میر حمل آئرا پہ سواری ءَ نیشت بلے نوں رامین گاڑی ءِ ھلینگ ھیل کُرتگ اَت۔ کہ آ شال ءِ تہ ءَ گاڑی ءَ وت چلائینت۔ کہ نوں آ اد ءَ وتی گاڑی ءَ اوشتارینتگ اَت۔ ءُ مزار ایشرا پجا آورتگ اَت۔ اسل ءَ شال ءِ تہ ءَ موٹل ءُ کارگاڑی اِنکس کم اتنت۔ کہ دستاں ھساب بوت انت۔ کہ ھر کس زانت کہ ایش چہ چار پنچ گاڑیاں کم نہ اتنت۔ کہ اچ ایشاں یکے شال ءِ نامی ئیں ڈاکٹر ءُ فزیشن اکبرخان ئیگ اَت۔ یک گاڑی یے اللہ بکش ئیگ اَت۔ کہ اللہ بکش ڈیھ ءِ مزنیں سرمایہ دار ءُ ھستگاریں مردمے اَت۔ کہ ضلع چاغے ءِ بازیں سنگ مرمر ءِ کہنانی مالک اَت۔ کہ شال ءِ تہ ءَ ایوک ءَ آ بالی گراب ءِ تہ ءَ سوار بوت۔ دومی سیٹھ فتھ خان ئیگ اَت۔ کہ بروس روڈ ءِ لہتیں دکان آئیگ اتنت۔ ءُ آ گریزی ھم کُرت۔ سیمی سردار بیورغ ئیگ اَت۔ ءُ چہارمی نواب مگسی ئیگ اَت۔ ءُ پنچمی ھم ھنچش سردار جوگیزئی ئیگ اَت۔ کہ اے گاڑی چہ دور ءَ زانگ بوت انت۔ خان کلات۔ میراحمد یار ءُ شازادگ حمل ءِ گاڑی چہ ایدگہ پنچیں گاڑیاں ھم ساری ئیگ اتنت۔ وھدیکہ گوں کسی ءَ گاڑی گون نہ اَت۔ گُڑا گوں خان میر احمد یار خان ءَ گاڑی گون اَت۔ ءُ چون مہ بوتیں۔
 سارتیں گوریچ ءِ روھو ءِ تہ ءَ مزار شورلٹ گاڑی ءِ بُن ءَ اوشتوک بوت۔ تانکہ رامین بئیت چی ءَ کہ چہ دروازگ ءِ شیشگاں آ رامین ءَ گندگ ءَ اَت۔ کہ اد ءَ میڈیکل اسٹور ءِ تہ ءَ اوشتاتگ اَت۔ بلے مزار جہل بُن ءَ اوشتوک بوت۔
 وھدے رامین وتی دست ءَ دارو ءُ درمانانی لفافگ ءَ گران چہ پادکلاں جہل کپت۔ گُڑا رامین آئرا بیاپخیر کُرت۔ ءُ رامین مزار ءَ دیست چشکہ گل ءَ بال بوت۔ ءُ وش آمد ءُ برامد ءَ پد مزار چہ رامین ءَ جست کُرت۔
 چے خیر انت۔ کہ تو اد ءَ اوشتوک ئے۔ منی تئی گاڑی ءَ زانت۔
 ھو خیر انت۔ بلے مہناز ءِ تب کمکیں شر نہ انت۔ من ڈاکٹر اکبر خان ءَ آئرا پیش داشتگ ءُ ڈاکٹر اے دراجیں نسخہ ءَ داتگ۔ مزار وتی گہار مہناز ءِ ناجوڑی ءِ اِشکُت گُڑا کمکیں پریشان بوت۔ ءُ چہ رامین جست کُرت۔
 چے ھیر انت۔ مہناز کدی ناجوڑ بوتگ۔ اے چونیں ناجوڑی یے۔
 ءُ رامین گْوشان بوت۔
 اگاں تو کائے۔ بروآں۔ تو مہناز ءَ گندئے۔ تئی دل جم بیت۔
 ءُ مزار رامین ءِ سلہ ءَ شر زانت ءُ گوں آئی سوار بوت۔
 رامین گاڑی ءَ تاب دات۔ ءُ دیم پہ ایوان کلات۔ سریاب روڈ ءَ رادگ بوت۔
 راہ ءِ تہ ءَ رامین مہناز ءِ ناجوڑی ءِ بارو ءَ پکر جنان بوت۔ کہ وت رامین نہ زانت کہ آخر مہناز پرچے چُڑان ءُ جہل کپان انت۔ چشکہ آئرا یک ھنچشیں ناجوڑی یے گور وارتگ اَت۔ کہ شال ءِ مزنیں فزیشن اکبرخان ھم نہ زانت کہ اے چونیں ناجوڑی یے۔ پمیشا آ یک ماھے ءِ دارودرمان آئرا پرماتگ اَت۔ ھمیش کہ مُدام آسودگ ءُ آرام بہ کنت۔ ءُ وت ءَ را زند ءِ پکر ءُ جنجالانی تہ ءَ دور مہ دنت۔ ءُ رامین ھیال کنان اَت۔ کہ آیک ماھے مہناز ءَ ھمداں شال ءَ ایوان کلات ءَ دار اِیت۔ تانکہ چہ کلات ءُ جنجالاں دور آ اد ءَ یک دومی ءَ گیشتر بزان انت۔ پوہ بہ بنت۔ ءُ یک دومی ءَ برداشت بہ کن انت۔ چی ءَ کہ رامین وت ءَ را ملامت کنان اَت۔ کہ مہناز ءِ دراھیں ناجوڑیانی سبب بلکنا وت آ یعنے رامین ءِ جند اَت۔ کہ آ آئی مہروانی ءُ دوستیانی بندات ءَ پد ءُ پُشت جتگ اَت۔ ءُ نوں آ اے مہرانی ھساب ءَ یک پہ یک دَیگ لوٹ اِت۔ ءُ وت ءَ را چہ زند ءِ ھما المیں ملامتی ءُ ھجالتیاں آزات کنگ لوٹ اِت۔ کہ گوں مہناز ءِ آیگ ءَ آئی زند یک دگہ تابی ءَ کپتگ اَت۔ کہ بلکنا رامین ءِ اے ھیال ھم نہ اھتگ اَت۔ کہ آئی زند چشیں تابے گپت کنت۔
 مہناز چشکہ پرائی مہرانی ٹیکی ءُ سوگاتے نہ اَت۔ بلکنا زند ءِ المیں کرب ءُ ڈکھ ءُ اندوھانی یک ناکٹوکیں نشانے بوتگ اَت۔ کہ آ وتی زند ءَ گوں مہناز ھر چنت کہ وش بداشتیں۔ یا کہ مہناز گوں آئی ھر چنت کہ وش بوتیں۔ بلے آئی زند ءِ بندات چہ یک ھنچشیں گرہنی ءَ بوتگ اَت۔ کہ آ ایشرا بوت نہ کُرت۔ آئی ھرکت ءِ تہ ءَ اے گرہن گیشتر سک ءُ سوگہ بوان دیم ءَ روان اَت۔ رامین بلکنا چہ فزیشن ڈاکٹر اکبرخان ءَ گیشتر مہناز ءِ ناجوڑی ءَ زانت۔ بلے آ گ گْوشت نہ کُرت۔ مہناز پہ گوشدارگ ءَ تیار نہ اَت۔ مہناز ءِ تہ ءَ ھوسلہ نہ اَت۔ سگ نہ اَت۔ آنکہ رامین پرائی چہ سر تاں پاداں خیرات ءُ ندر اَت۔ اچ ایشی ابید ڈاکٹر دیدگ ءِ بارو ءَ رامین ءِ چیزے شک ھست اتنت۔ بلے آ اے شک ءُ وسوسگاں چہ وتی یاتاں برگ ءُ شموشگ لوٹ اِت۔ پرچا کہ رامین ءَ نوں مہناز وتی دوستیں جنین ھیال کُرت۔ ءُ آ مہناز ءِ مہرانی ھاتر ءَ آزمان ءِ استالاں جہل کنگ ءَ پہ تیار۔ سر بن بندات۔ اگاں کہ مہناز کمکیں آئرا گوش بداشتیں۔ گوں آئی مارگ ءُ مارشتاں شریکدار بوتیں۔ ءُ بشکتیں۔ کہ آخر رامین ءِ ٹپی ئیں دل ءِ تہ ءَ چے دردے مان اَت۔
 رامین ءَ اپسوز اَت۔ کہ مہناز آئی کسانیں ھبرانی سر ءَ بد بُرت چشکہ آ مہناز ءَ زاہ بدنت۔ ءُ رامین نہ زانت کہ چے پیم ءَ آ گوں مہناز ءَ ھبر ءُ ھالی بہ بیت۔ چوں گوں آئی کمیونیکیٹ بہ کنت۔ کہ رامین کمیونیکیٹ ءُ ھبر ءُ ھال ءِ تہ ءَ زند ءِ ھزاریں کسہاں زانت ءُ زند ءَ چہ ھزاریں تک ءُ پہناتاں پوہ بوت۔ کُرت۔ زانت کُرت۔ ءُ اگاں کسے گوں آئی ھم تپاک نہ بوت۔ گُڑا مہناز ءَ ایشی ھم پرواہ نہ بوت۔ ءُ نیکہ آ ایشرا وتی دل ءَ کُرت۔ ءُ چہ وتی دیوان ءِ مردماں زہر گپت۔ نہ رامین کدی زہر گروکیں مردمے نہ اَت۔ بلکنا آ زند ءِ ویل ءُ جنجالانی سر ءَ ھبر ءُ ھالی یا کہ کمیونیکیشن ءِ طرفدار اَت۔ ءُ آ لوٹ اِت۔ کہ کسے گوں آئی گپ بکُرتیں۔ ءُ چہ وتی جنین مہناز ءَ ھمے واھگ دار اَت۔ کہ مہناز ایوک ءَ یک رندے آئرا بشکتیں۔ گُڑا بلکنا آ وتی دراھیں کست ءُ کینگاں چہ دل ءَ بُرتیں۔
 بلے مہناز نہ اِشکُت۔ گوش نہ داشت۔ چشکہ رامین ھر چیزے کہ گْوشگ ءَ اَت۔ گُڑا اے دراہ دروگ۔ بے پائدگ ءُ بے سیتیں ھبر اتنت۔
 ءُ رامین مہناز ءِ ھمے بے تبی ءُ رکھب ءِ سر ءَ وتی جند ءِ ھرکتانی سر ءَ سک شرمندگ بوت۔ ءُ زند پراھیں ءُ کشادگیں گوات آئرا باز تنک ءُ باز گٹو زانگ بوت انت۔ کہ آ نہ زانت کہ چے پیم ءَ آ مہناز ءَ وش بکُرتیں۔ پرچا کہ آ زند ءَ یک مسکرا ءُ یک لیوایے ءُ یک چاپے ھیال کنان اَت۔ کہ زند ءِ وتی دراھیں سیاہ تہاریانی تہ ءَ ھم یک چاپ ءُ یک لیوا ءُ یک ڈانسے اَت۔ کہ اگاں کس ایشرا بزانتیں۔ چے مولانا روم ءَ چاپ ءُ لیوا جنوکیں پکر گْوشگ نہ بیت۔ رامین وھدے ھیال کنان بوت۔ پرچا کہ مولانا روم زند ءَ ایشی جہلانکیانی تہ ءَ زانتگ ءُ پوہ بوتگ اَت۔ کس شمس طبریزی بوتیں۔ ءُ آئرا راہ پرماتیں۔
 ایوان کلات ءِ بنگلہ ءِ تہ ءَ گاڑی ءِ گیرج ءِ تہ ءَ بند کنگ ءَ پد رامین ءُ مزار تہ ءَ پُترت انت۔
 مہناز کولا ءِ مزنیں اسٹوپ ءِ بُن ءَ گالی ءِ سر ءَ نندوک ریڈیو گوشدارگ ءَ اَت۔ کہ گوں رامین ءُ مزار ءِ تہ ءَ پُترگ ءَ آ وتی ریڈیو ءِ توار ءَ کم کُرت۔
 رامین دارو ءُ درماناں بُرز ءَ ایر کُرت۔ مہناز وتی براس۔ مزار ءِ دیم ءَ پاد اھت۔
 مزار آئرا نیام سر ءَ دروتے گپت ءُ مہناز وتی براس ءِ دستاں چُک اِت۔ پدا آ نشت انت۔ ءُ ھال اھوال بوت۔
 مزار آئرا جست کُرت۔ کہ آئی ناجوڑی چی انت۔ ءُ آ پرچے چش چڑان انت۔ تو مہناز ءِ لُنٹاں زہرقندیں بشکھندگی یے درا بوت۔ ءُ آ معسوم معسوم گْوشان بوت۔
 من وت نہ زان آں۔
 بلے ڈاکٹر چے گْوش اِیت۔
 ڈاکٹر صاحب گْوش اِیت۔ ترا ھچ ناجوڑی نیست۔
 اگاں ڈاکٹر گْوش اِیت۔ کہ ترا ھچ ناجوڑی نیست گُڑا تو ڈاکٹر ھبراں باور بہ کن ءُ وت ءَ را شر بہ کن۔
 بلے منی براس کئے وت ءَ را ناجوڑ لوٹ اِیت۔ چشکہ مہناز گْوشگ بلوٹ اِیت۔ کہ آ ناجوڑ اَت۔ بلے آئی ناجوڑی کس نہ منّ اِت۔
 بلے تو ڈاکٹر ءِ ھبراں بہ من۔ مزار پدا ترینت چشکہ آ وتی گہار دمانی تہ ءَ دراہ ءُ جوڑ گندگ بلوٹ اِیت۔ رامین ڈن ءَ شُتگ اَت۔ ءُ پدا آپُترت ءُ اسٹوپ ءِ بُن ءَ نشت۔ ءُ مہناز ءَ چاران گْوشت۔
 منی ھیال ءَ ترا ھچ ناجوڑی یے نیست۔ تو وت ءَ را چہ بازیں پکرں ناجوڑ کُرتگ۔ تو پرچے پکر جن ئے۔ تو وش بہ بو۔ من لوٹ آں کہ تو وش بہ بو۔
مہناز رامین ءَ پہ چم کنڈ ءَ چاران بوت۔ چشکہ رامین ءِ گپانی تہ ءَ ھچ متلبے مہ بیت۔ بگیر اچ ایشی کہ آ وتی جند ءِ دل ءَ وش کنگ لوٹ اِت۔ پمیشا آئرا رامین ءِ ھشکیں تسلا ءُ تسلیانی سر ءَ بارو نہ یات۔ ءُ نیکہ آ رامین ءِ ھشکیں دلجمی ءِ ھبراں اِشکنگ لوٹ اِت۔ پرچا کہ وتی دل ءِ تہ ءَ پہ شری زانت کہ رامین ھرکت۔ رامین ءِ مردی ءُ مردانگی آئرا برے جاوراں آئورتگ ءُ رسینتگ اَت۔ کہ آ آنکہ ناجوڑ نہ اَت۔ بلے چہ رامین ءِ دستاں ناجوڑ اَت۔ ءُ گوں رامین دراہ ءُ جوڑیں مردم ناجوڑ بوت انت۔ چہ جائیکہ آ بوتیں۔ یا کہ دگہ کسے۔ آ زانت کہ آئی ناجوڑی ءِ بنیات رامین اَت۔ کہ رامین مہلوک ءِ دیم ءَ آئرامہر کُرت۔ بلے وھدے آ وتی کوٹی ءِ تہ ءَ تہنا ءُ یکتنا بوت انت۔ گُڑا آ وھدے رامین چٹ جتائیں مردمے جوڑ بوت۔ بے سوب۔ بے مہر۔ ھشک۔ بے سار۔ گنوک۔ وتی سرپہ دیم ءُ چہ مہر ءُ مھبت ءَ ھورک ءُ چہ فکر ءُ فلسفہ ءَ پُھر۔ وھدیکہ مہناز ءَ مہر بکار اَت۔ نیکہ پکر ءُ فلسفہ ءُ ڈاکٹر دیدگ ایوک ءَ آئی ناجوڑی ءَ دورکُرت۔ بلے آ چہ ڈاکٹر دیدگ ءَ دور اَت۔ ءُ یک ھنچشیں زندانے ءِ تہ ءَ بند اَت۔ کہ اے زندان ءِ در کپگ ءِ ھچ درگ ءُ دریچگے نہ اَت۔ ایش پرائی مرگے اَت۔ ءُ چہ مرگ ءَ گیش یک سیاہ ءُ تہاریں زندے اَت۔ بلکنا یک دوزھے اَت۔ کہ آ ھمے دوزھہ ءِ تہ ءَ چہ وتی ماس ءُ پِس ءِ رد ءُ بدیں پیسلہانی سبب ءَ بندی کنگ بوتگ اَت۔ ءُ یک ھنچشیں مردی ءِ دست ءَ آئی دست دَیگ بوتگ اَت۔ کہ آ چہ سر تاں پاداں یک تُرس۔ یک سرام ءُ یک بیمناکیں وابے اَت۔ کہ آ وتی وابانی رگ ءُ روتھگاں وت نہ زانت۔ آئرا ھدا اے ڈگار ءِ سر ءَ ھنچش بے سیت۔ ءُ بے پائدگ پیدا کُرتگ اَت۔ کہ آیک بے خیرے اَت۔ ءُ ھنچش بے ھیر آئرا یک روچے اچ اے دنیا ءَ چہ روگی اَت۔ چے آئی زند ءِ معنا اَت۔ پرچے آپیدابوتگ اَت۔ ایشرا رامین نہ زانت۔ بلے آئی زند ءَ راستی۔ دوزھے جوڑکُرتگ اَت۔ ءُ مہناز پہک اَت۔ کہ تانکہ رامین آئی مرد اَت۔ گُڑا آئی چڑنگ ءُ آئی نادراھی ءُ آئی ناجوڑی ھنچش اَت۔ بلے نہ زان آں۔ چے چیزے اَت۔ کہ آ تنے وھدی وتی گپّاں گوں کس ءَ نہ کُرت۔ ءُ رامین ءِ بلکنا وتی ھمےھیال اَت۔ کہ مہناز آئی بارو ءَ کسے را نہ گْوشتگ اَت۔ چی ءَ کہ رامین زند ءَ را اِنکس گیر سنجیدگ زُرتگ اَت۔ کہ آئرا سما نہ اَت۔ کہ آ چے کنگ ءَ اَت۔ پرچے کنگ ءَ اَت۔ کہ آ کُجا روگ ءَ اَت۔ آئی دراھیں نوک ورنائی۔ آئی وتی جند ءِ عکس ءَ آئی دیم ءَ پراگندگ کُرتگ اَت۔ کہ نوں اے پراگندگیں عکس ءِ تہ ءَ آ دراھیں دنیا ءَ۔ ءُ خاص مہناز ءِ زند ءَ پراگندگ کُرتگ اَت۔
 اے وتی جند ءِ عکس ءِ پراگندگی ءِ رگ ءُ روھتگاں آئی کسانی ءِ ھما سرگْوست اتنت۔ کہ آ ایشاں وت نہ زانت کہ وت پوہ نہ بوت۔ آنکہ آ ڈنی دنیا ءَ زانگ ءُ سرپد بوگ لوٹ اِت۔ بلے آ وتی دل ءِ دنیا اِنکس سیاہ تہار اَت۔ کہ پرائی یک شریں دنیا ءِ زانگ ءُ سرپدی یک وابے اَت۔ ءُ یک ھیالے اَت۔
 مزار تاں دیر ءَ وتی گہار ءَ تسلا دیان بوت۔ ءُ پدا مزار پاد اھت گوں اُمیت ءَ کہ آئی گہار وتی دارو ءُ درماناں وارت ءُ شر بیت۔
 رامین مزار ءَ بُرت ءُ ھاسٹل ءَ سر کُرت۔ ءُ وت برتر اِت۔ وھدے پدا لوگ ءَ اھت تو مہناز ایوک ءُ یکتنا نندوک اَت۔ وھدیکہ رامین تہ ءَ پُترت تو مہناز وتی دیم ءَ تہار کنان گْوشت۔
 تو مزار ءَ منی ناجوڑی ءِ پرچے ھال دات۔
 چے من گناھے کُرت۔ آخر آ تئی براس انت۔ آئی دل پرتو سچ اِیت۔
 ءُ مہناز وتی دیم ءَ تہار کنان گْوشت۔
 بلے تئی دل پمن نہ سُچ اِیت۔ دنیا ءِ دل پمن سُچ اِیت۔ بگیر اچ تئی ءَ۔
 ءُ رامین آئی دیم ءَ وت ءَ را گیشتر وپادار پیش کنان گْوشت۔
 منی ساہ۔ تو منی دل ءَ نہ دیستگ۔ کہ منی پرتو چنکس سُچ اِیت۔
 من ءَ باور نہ یات
 ترا منی ھچ چیز ءِ سر ءَ باور نہ یات۔
 تو من ءَ سزوارکُرتگ۔ تو وتی علاج ءَ بہ کن یا کہ من ءَ بِلّ۔
رامین ءِ دل جہل کپت۔ کہ نوں چشیں دل جہل کپگاں آئی دراھیں عمر گْوستگ اَت۔ ءُ ایش پرائی یک ھنچشیں زندے اَت۔ کہ ایشی ساھت ساھت ءُ گام گام ءَ آئرا بہ وتی زند ءَ نوں جہل کپگ ءَ اَت۔ بازیں چیز اتنت۔ کہ آ ایشاں چہ وت ءَ را زبہر ھیال کُرتگ۔ ءُ بازیں پشومانی۔ ازیت۔ بے ھیائی ءُ ملامتی ءُ ھجالتی اتنت۔ کہ آ کُجام کُجام سیاہ تہاری ءَ چہ دل ءَ بُرتیں۔ آ زند ءَ گوں ڈانس ءُ چاپ ءَ بہشتے ھیال کنان بوتگ اَت۔ بلے زند یک دوزھے اَت۔ ءُ یک ھنچشیں ناجوڑی یے اَت۔ کہ تاں مرگ ایش گوں مردم ءِ دمب ءَ جنوک اَت۔ کہ زند ءِ تہ ءَ دراھیں نارمل بوگ ءِ واھگ۔ بے سیت اتنت۔ کہ اے دنیا ءِ تہ ءَ کس چشکہ نارمل نہ اَت۔ ءُ اگاں کسے نارمل اَت۔ گُڑا دروگ بست۔ آپریبانی پارت ءِ تہ ءَ وت ءَ را چیر دات۔ زند یک تہاریں ءُ چہ اذیت ءُ درد ءَ پُھر اَت۔ ءُ ایشی تہ ءَ۔ دائمی یک المیہ ءِ مارشتے گون اَت۔ ءُ اگاں اے مارشت کسے را نہ اَت۔ تو رامین نہ زانت کہ آ چون زندگ اتنت۔ چے آیانی دل ءَ زندگانی ءِ مہر ءُ مھبت ھمنکس اتنت۔ کہ آ وتی اذیت کوشیاں چہ دل ءَ بُرت انت۔ بلے زند ءِ اذیت کوشی۔ ایشی ءِ المیہ ءِ مارشت ءَ کسے چشکہ چہ دل ءَ بُرت نہ کُرت۔ کہ ایشی مذہب۔ سیاست۔ ازم۔ سیر ءُ آروس۔ کار ءُ بار ءُ واپار۔ دراہ بنی آدم ءِ ھمے المیہ ءِ مارشت ءَ چہ دل ءَ برگ ءِ جُہد ءُ کوشست اتنت۔ ءُ دگہ ھچ چیزے نہ اتنت۔ بنی آدم اے دنیا ءِ تہ ءَ تہ چہ یک وجودی تجربگے ءَ گْوزان اَت۔ ءُ کسے را اگاں ایشی سرگوستاں چہ گْوستگ اَت۔ گُڑا ھما زانت کہ زند چی یے اَت۔ ھر مردم ایشرا نہ زانت۔ ھر مردم ءِ وس نہ اَت۔ ءُ ھر مردم وتی زند ءَ وابانی تہ ءَ گْوازینت۔ بلے رامین ءِ ھاتر ءَ زند ءِ المیہ وتی ٹھوس سورت ءُ دروشم ءِ تہ ءَ آئی دیم ءَ ساڑی ءُ موجود اَت۔ یعنے مہناز کہ آئی جنین اَت۔ بلے مہناز آ نہ زان آں پرچے وتی سر ءِ شپ ءَ درگزر کُرتگ اَت۔ یا کہوتی سرشپ ءَ ناگت ءَ آئرا مارشت بوتگ اَت۔ چشکہ آ چہ مہناز ءَ دور اَت۔ بلے آ مہناز ءَ لوٹ اِت۔ گُڑا آئرا چے چیزے چہ مہناز ءِ نزینک ءَ نیشت۔ آئی کسانی ءِ پراگندگیں عکس۔ آئی وتی گوں وتی بدن ءَ لیب ءُ گْوازی۔ یا کہ دگہ ڈنی قوتے۔ یا کہ آئی انا پرستی۔ وتی ذات ءِ پدّر کنگ ءِ ھُب ءُ واھگ۔
 آ مہناز ءِ تہاریں دیم ءَ چاران گْوشت۔
 مہناز تو باور بہ کن۔ کہ من ترا لوٹ آں۔
 بلے من بگندآں کہ تو من ءَ لوٹ ئے۔ ھر کس ءِ دل لوٹ اِیت۔ گُڑا آ ایشر پدّر کنت۔ ھر کس مہر کنت۔ ھما مہر زانت۔ تو مہرکنوکیں مردماں نہ دیستگ۔
 رامین نہ زانت کہ چے بگْوش اِیت۔ کہ اے مہرکنوکیں مردم کئے اتنت۔ کہ آ ایشاں زانت۔ چے اے دنیا ءِ تہ ءَ رامین چٹ وت ءَ را اچ مہناز ءِ اے گپ ءَ پد یکتنا ءُ تانا ھیال نہ کُرت۔ چے ایش پرائی یک پیگورے نہ اَت۔ کہ آئی جنین آئرا گْوشگ ءَ اَت۔ کہ آ مہر نہ زانت۔ ءُ اے دنیا ءِ تہ ءَ باز دگہ مردم اتنت۔ کہ آ مہر کُرت انت۔ ءُ مہر زانت انت۔
 رامین ءِ گوشانی تہ ءَ قارون ءِ خزانگ ءِ توار اھت چشکہ آ بُڈوران بہ بیت۔ ءُ آئی دل ءِ تہ ءَ ھمے وسوسگ پدا پاد اھت انت۔ کہ آ چہ اے پرسرام ءُ بیمناکیں وسوسگاں دور بوگ لوٹ اِت۔ ءُ آیاں چہ دل ءَ برگ لوٹ اِت۔ بلے چہ مہناز ءِ سوکوئیں ءُ سوچانکیں گپّاں پد آئی دل ءَ چشکہ یک وارے پدا اے وسوسگ پاد اھتگ اَت۔ ءُ آ وتی جند ءِ ھند ءُ جاہ ءَ ھدا ءِ اے پراہ ءُ کشادگیں ڈگار ءِ سر ءَ زیان کُرتگ اَت۔ چشکہ آئرا یک کمکے ءُ یک تکیہ یے بکار اَت۔ کہ کس آئرا کمک بہ دنت تانکہ آ مہ کپ اِیت۔ اے کمک بگیر چہ ھدا ءَ دگہ کُجا اَت۔
 ءُ رامین وتی سر ءُ وتی سس ءُ پت ءَ داران گْوشت۔
 چے منی مہرانی سر ءَ ترا باورنہ یات۔
 کئیت۔ بلے نیئت ھم۔
 اگاں کئیت۔ چون۔ اگاں نئیت گُڑا چون۔ رامین زندگ بوگ لوٹ اِت۔ دنیا ءِ تہ ءَ بوگ لوٹ اِت۔ آ چہ زند ءَ دور بوگ نہ لوٹ اِت۔ گنوک ءُ بے ساربوگ نہ لوٹ اِت۔ مرگ ھم نہ لوٹ اِت۔ بلکنا آ مہناز ءَ گوں زندگ بوگ لوٹ اِت۔ کہ چہ مہناز ءَ ڈن زند چشکہ پرائی یک سیاہ تہاریں شپے اَت۔ آ زند ءَ کدی اِنکس گیرمھفوظ۔ بے کشک ءُ راہ۔ ءُ سیاہ تہار ھیال نہ کُرتگ اَت۔ چشکہ نوں چہ وتی جنین ءِ پیگوراں زند پرائی یک پیگورے جوڑ بوتگ اَت۔ ءُ زندگ بوگ ءِ جست پرائی یک مزنیں جستے بوتگ اَت۔ کہ ھمے جست چو کوہ ءَ آئی دیم ءَ اوشتوک برائی چِرک جنان اَت۔
 چے من ءُ مہناز کدی مرد ءُ جنین بوت۔ کن ایں۔ رامین وتی دل ءَ تسلا دیان وتی زہرگ ءَ داشت ءُ مہناز ءِ پسو ءِ راہ چار بوت۔
 نہ زان آں۔ کہ تئی مہراں چے پیم ءَ بیان بہ کن آں۔ مہناز ءَ چشکہ ھچ جواب ءُ پسو نہ سُج اِت۔ آ چپ بوت۔ ءُ رامین جست کُرت۔
 بلے من تئی زند ءَ بہشتے جوڑ کنگ لوٹ آں۔
 تنے وھدی ایش دوزھے۔
 چش مہ گْوش مہناز۔ تو من ءَ پوہ بئے۔ ھر ھما مردم کہ دنیا ءَ زانگ لوٹ اِت۔ چہ یک اذیتی ءَ پد ایشرا زانت۔ کس کہ چہ چشیں اذیت ءَ نہ گْوستگ۔ گُڑا آ زندگ نہ انت۔ آ نارملیں مردے ھست بلے آ چہ زند ءِ اذیت کوشیاں نا واکب ءُ ناسرپد انت۔ زند ءِ گیر یکینی ءُ وتی ھڈانی سر ءَ زانگ ءُ سرپد بوگ۔ اسل زند انت۔ کس ءَ اے اذیتانی گوات گور نہ وارتگ۔ پرائی زند وابے۔
 ءُ مہناز چشکہ آئی واگاں پدا جنان بوت۔
 تو وتی دل ءَ ھمے ڈول ءَ وش بہ کن۔
 نا مہناز۔ من زان آں کہ اذیت کوشیانی متلب چے انت۔ من اچ ایشاں گْوستگ اوں۔ من ءَ ھبر انت۔ کہ مرگ ءِ سیاہ تہاری چہ زند ءِ روژنائی ءَ چنکس جتا انت۔
 ءُ مہناز گْوشت۔
 تو وت ءَ را اِنکس زانتکاریں مردمے ھیال کن ئے۔ بلے تو مہر نہ زان ئے۔
 من ترا مہر کن آں۔ مہناز ءُ پہ دل کن آں۔
 ساری ءَ تو من ءَ مہر نہ کُرتگ۔ چی ءَ۔
 ساری ءَ من وتی شخصیت ءِ ردوم ءِ دیمروئی ءِ چھیل ءُ چھانکانی تہ ءَ گٹ ءُ اختہ اَت اوں۔ پرچا کہ مردم ءِ ردوم اے دنیا ءِ تہ ءَ چہ کُل ردوماں پُرپیچ ءُ تاب ءُ لیٹ انت۔ اگاں مردم چو ارزانی ءَ بُرز بوتیں۔ گُڑا یک روچ ءِ تہ ءَ پیگامبرے جوڑ بوت۔
 ءُ ھمے دمان ءَ گس ءِ کارکنوکیں بچک درا بوت۔ ءُ رامین ءَ ھال دات کہ دروازگ ءِ بُن ءَ مردمے اوشتوک انت۔
 کئے انت۔ رامین جست کُرت۔
 وتی نام ءَ نہ گْوش اِیت۔ بلے یکے ھما انت۔ کہ یک زرے پیش اد ءَ اھتگ اَت۔
 رامین پاد اھت ءُ ڈن ءَ درشت۔
 اد ءَ مزار ءُ ڈاکٹر دیدگ اوشتوک اتنت۔
 ڈاکٹر دیدگ ءَ اد ءَ چاران ءُ گندان رامین ءِ رنگ کمکیں زردگشت۔ چشکہ آ ڈاکٹر دیدگ ءَ اد ءَ گندگ نہ لوٹ اِت۔
 آ ڈاکٹر دیدگ ءُ مزار ءَ ڈرائنگ روم ءِ تہ ءَ آورت ءُ ھال اھوال کُرت۔
 مزار ھال دات کہ وھدے آ وتی ھاسٹل ءَ شُت تو اد ءَ آ ڈاکٹر دیدگ ءَ دیست۔ ڈاکٹر دیدگ گوادر ءِ ھسپتال ءِ تہ ءَ کار کنت۔ کہ ایشی ءَ رامین وت زانت۔ بلے مزار ءِ گْوشگ ایش اَت۔ کہ ڈاکٹر دیدگ ءِ وارنٹ در کپتگ انت۔ ءُ آئی سر ءَ دوبہ ھمیش انت۔ کہ آ کمیونسٹ لبزانک ءَ ورنایانی سر ءَ بہر ءُ بانک کنت۔ کہ اد ءَ لیوز آئی لوگ ءَ چھاپہ جتگ اَت۔ ءُ آئی کتاباں ھم بُرتگ اَت۔ ءُ آئی ءِ گرپتاری ءِ ھاتر ءَ پٹ ءُ لوٹ بوگ ءَ انت۔ کہ وھدے لیوز ءُ تھسیلدار ءَ آئی لوگ ءَ چھاپہ جت انت۔ تو آ دمان ءَ ڈاکٹر پسنی ءَ شُتگ اَت۔ ءُ ڈاکٹر دیدگ ءَ ھبر کپت۔ گُڑا آ وت ءَ را شال ءَ سر کُرت۔ کہ اد ءَ آئرا ھچ جاھے نیست۔ بگیر اچ ایشی کہ آئرا اد ءَ دیوان جاہ ءِ تہ ءَ پہ لہتیں روچاں باھوٹی رس اِیت۔ ءُ مزار وتی ھبر ءَ گْونڈ کنان گْوشت۔
 من ءَ تئی لوگ ءِ ھیال اھت۔ ایوان کلات ءِ ھیال اھت۔ کہ ایش پہ ڈاکٹر دیدگ یک مزنیں رکھے بیت۔ کہ اگاں شمئے مہربانی بہ بیت۔ من ایوان کلات ءَ وتی لوگ ھیال کن آں۔ ءُ پدا ڈاکٹر دیدگ شریں کامریڈ ءُ سنگتے۔ لہتیں ماہ ساری آ من ءَ پناہ ءُ باھوٹی داتگ اَت۔ نوں سکیں جاور ھر کس ءَ کاینت۔ گُڑا مروچی ڈاکٹر دیدگ ءِ سر ءَ سکیں روچ اھتگ۔ لہتیں روچانی ھاتر ءَ ما شمئے منت وار باں۔ کہ اگاں شُما آئرا اد ءَ بل اِت۔
 رامین نہ زانت کہ زند ءِ اے نوکیں جاور ءُ ھالت ءَ چے پیم ءَ برداشت بہ کنت۔ چی ءَ کہ زند ءِ تہ ءَ باز رنداں مردم دگہ کسی ءَ ھما کس ءَ کہ آئی کمزوریاں زانت۔ کہ ھما کس کہ آئی دیم ءَ مردم وت ءَ را چٹ لوچ ءُ لگڑ ھیال کنت۔ ءُ ھما مردم کہ آئراچشیں لوچ ءُ لگڑیں جاورانی تہ ءَ دیستگ گُڑا آئی دیم ءَ اوشتگ ءُ گوں آئی چم چار بوگ وت چہ دوزھی ءَ کم نہ اَت۔
 ءُ رامین نہ زان آں پرچے ڈاکٹر دیدگ ءَ دوست نہ داشت۔ آنکہ تنے وھدی ڈاکٹر دیدگ آئی دیم ءَ ھچ چشیں ھرکتے پیش نہ داشتگ اَت۔ کہ رامین ءَ آئی سر ءَ ایرادے بوتیں۔ بلے مہناز آئی اسپتال ءَ کارکُرتگ اَت۔ گُڑا ھمے ھیال رامین ءِ دل ءَ نہ زان آں۔ بازیں وسوسگ ءُ وہم مان کُرت انت۔ ءُ آئی دل ءِ تہ ءَ یک تکانسری یے سرچست کُرت۔ چشکہ ڈاکٹر ءِ دیم ءَ آ لوچ اَت۔ چشکہ ڈاکٹر دیدگ آئی دراھیں کمزوریاں زانت۔ ءُ چشکہ مہناز ڈاکٹر دیدگ ءَ ایوک ءَ دنیا ءِ تہ ءَ بازیں مہرکنوکیں مردم ھیال کُرت۔ کہ رامین ءَ یات آیان بوت۔ کہ وھدے مہناز گپ جت کہ دنیا ءِ تہ ءَ بازیں مہر کنوکیں مردم ھست انت۔ تو بلکنا مہناز ءِ اشارگ ڈاکٹر دیدگ ءِ نیمگ ءَ اَت۔
 پمیشا نوں کہ ڈاکٹر دیدگ ءَ گوں دست دیان اَت۔ گُڑا آئرا ھمے مارشت بوگ ءَ اَت۔ چشکہ آئی پادانی چیر ءَ ڈگار سُر اِتگ اَت۔ یک زمین جُمبے اھتگ اَت۔ ءُ ڈگارترکّ اِتگ اَت۔ دوتل بوتگ اَت۔ دوکپ بوتگ اَت۔ ءُ آ ھمے تل تلیں ءُ کپّیں ڈگار ءِ تہ ءَ لمبان ءُ کپان اَت۔
 رامین راضی بوت۔
 ءُ پہ آیاں چاہ ءُ نان ءِ ھاتر ءَ ھذمتگار ءَ ھال دات۔
 وھدے آ تہ ءَ پُترت تو آ زانت کہ مہناز اچ آئی جست کنت۔ ءُ اے وھداں گُڑا آ مہناز ءَ چے بگْوش اِیت۔ رامین وتی دل ءِ تہ ءَ وتی ھجالت ءُ ملامت اَت۔ بلکنا رامین ءَ ھیال آیان اَت۔ کہ آ اے دنیا ءِ تہ ءَ زندگ نہ اَت۔ بلکنا مرتگ اَت۔ کہ باز ساری آئی مرگ بوتگ اَت۔ کہ نوں آئی ارواھ ءُ آئی ساھگ اے ھست ءُ بود ءِ دنیا ءِ تہ ءَ سٹان ءُ کپان اَت۔
 وتی جند ءِ نابوُگ ءِ۔ نا ھچ بوگ ءِ۔ بے متلب ءُ بے سیت ءُ بے پائدگ بوگ ءِ مارشت چے اچ دوزھی ءَ کمتر اَت۔ چے اچ ایشی گیش اذیت اے دنیا ءِ تہ ءَ ھست اَت۔ اگاں ھست اَت۔ گُڑا رامین اچ آئی نا واکب اَت۔ چی ءَ کہ نوں ڈاکٹر دیدگ آئی دیم ءَ نندوک آئی مارشت دیان اَت۔ کہ آئی وتی وجود ءُ ھستی بے معنا اَت۔ چی ءَ کہ ایوک ءَ ڈاکٹر دیدگ مہر زانت۔ مھبت زانت۔ ءُ آ ھچ نہ زانت۔
 چے ڈاکٹر دیدگ ءَ زندگ بوگی اَت۔ یا کہ آئرا۔ بوگ ءُ نابُوگ ءِ مارشت کہ اے زند ءِ اہمیں جست اَت۔ کہ دنیا چشکہ اچ ایشی نا واکب اَت۔ بلے پہ رامین اچ اے جست ءَ گیش دگہ مزنیں جست نہ اَت۔ اے دراھیں جستاں چہ مزنیں جست اَت۔ اے جست ءَ ھر کس زانت گُڑا آ ھدا ءَ زانت۔
 اگاں من ڈاکٹر دیدگ ءَ گوں چم چار بوت کُرت۔ کہ آ منی جنین ءَ مہر کنان اَت۔ ءُ من اے چم چارگی سگّ اَت۔ ءُ برداشت کُرت۔ گُڑا من ھچ نہ مرآں۔ گُڑا من نمیران باں۔ رامین وتی ھیالانی پُرپیچی نہ زانت۔ وتی وجود ءِ رگ ءُ روھتگاں نہ زانت کہ آ کُجا بندوک اَت۔ گوں کئے بندوک اَت۔ آئی دراھیں ھستی گْواتانی تہ ءَ یک پرکایے اَت۔ کہ بال کنان اَت۔ کہ آ چشیں زند نہ لوٹ اِتگ اَت۔ آ زند ءَ یک لیوا۔ یک چاپ۔ ءُ یک ڈانسے ھیال کنان اَت۔ بلے اے زند نوں یک اذیتے۔ یک سرامے ءُ یک وجودی سرگْوستے اَت۔ کہ اد ءَ مردم ءَ کدی کدی گوں وتی جنین ءَ مہر کنوکیں مردماں ھم چم چارگی بوگی اَت۔
 اے مزنیں اذیتے اَت۔ کہ رامین ءِ ھڈ ءُ رگانی سر ءَ ایشی بیمناکی نشتگ اَت۔ بلے ایشی ذمہ وار کئے اَت۔ چے مہناز اَت۔ مہناز بوت نہ کُرت۔ مہناز ءَ بازیں چیزانیھبر نہ اَت۔ کہ آئی وتی جند ءِ پکر ءُ فلسفہ کہ زند یک لیوا ءُ یک چاپے ءُ یک ڈانسے اَت۔ آ مہناز ءِ دل ءَ مان کُرتگ اَت۔ کہ وتی اے پکر ءُ فلسفہ ءِ تہ ءَ آ ناکامیاب بوتگ اَت۔ بے سوب بوتگ اَت۔ ءُ نوں مہناز ءَ وتی جنین جوڑ کنگ لوٹ اِت۔ بلے نوں ھبر چہ ھبر ءَ درشتگ اَت۔ مہناز نوں دگری ءَ مہر کنان اَت۔ ءُ اے دِگر ءَ دوزھہ ھیال کنان اَت۔ پرچا کہ ڈاکٹر دیدگ ءِ ساڑی بوگ۔ ھر گام۔ ھر ساھت۔ ھر دم ءُ ھر شام ءُ بیگاہ آئی یعنی رامین ءِ ھست ءُ وجود ءِ ضداَت۔ ءُ رامین ءِ ھست ءُ وجود ءَ چہ انکاری اَت۔ رامین ساڑی نہ اَت۔ ءُ نیکہ رامین مہر ءُ مھبت۔ ڈاکٹر دیدگ ساڑی اَت۔ رامین نہ اَت۔ اے چون بوت کُرت۔ کہ آ مہ بوتیں۔ آ کُجام سلاہ ءُ ازباب ءُ راھبند اتنت۔ کہ رامین وت ءَ را پدّر کُرت۔ پرچا کہ دراھیں پریب کہ آ وتی بارو ءَ بستگ اَت۔ نوں یک یک ءَ آئی دیم ءَ کپان ساہ دیان مران اتنت۔ آئی شازادگ بوگ۔ آئی خان میر احمد یار خان ءِ سیاد ءُ وارث بوگ۔ آئی ورنا بوگ ءِ۔ آئی تمن ءُ قبیلہ ءِ بُرزی۔ آئی دود ءُ ربیدگانی بُرزی ءُ شان۔ ءُ آئی مذہب۔ ھدا ءُ علم ءُ زانت۔ ءِ دراھیں عکس ءُ تسور یک یک مران اتنت۔ چشکہ برپ ءِ ٹیمبو۔ چشکہ سنومین ءَ کہ اے دراہ آپ بوان نوں جہل کپتگ اَت۔ کہ پدا دار ءِ ٹنٹے منتگ اَت۔ کہ رامین ڈاکٹر دیدگ ءِ ساڑی بوگ ءُ موجودگی ءَ وت ءَ را دار ءِ یک ٹنٹے ھیال کنان اَت۔ کہ آئی ھچ ھستی ءُ وجودے نہ اَت۔
 اگاں آئی ھچ ھستی ءُ وجودے نہ اَت۔ گُڑا آپرچے زندگ اَت۔
 رامین نوں زندگ بوگ لوٹ اِت۔ ءُ نوں کہ مہناز ءِ کوٹی ءِ تہ ءَ پُترت تو ایش آئی زندگ بوگ ءِ یک کسانیں جُہدے اَت۔ کہ آ وتی زور ءُ طاقت پتایان گْوشت۔
 مہمان اھتگ انت۔ پرایاں نان ءُ چاھے لوٹ اِیت۔
 تئی مہمانانی شپ نیمگ ءَ آیگ من ءَ دوست نہ انت۔
 تو کدی منی مہمانانی وش اھتک ءَ گوں پچیں پیشانی ءَ بہ کن کہ منی دل وش بہ بیت۔ رامین آہ سڑدے کش اِت۔ ءُ گْوشان بوت۔
 مہناز تئی پیشانی مُدام کرنچ انت۔ من کایاں کرنچ ءُ من روآں کرنچ۔ بچار تئی بدن ءِ تہ ءَ چنکس تھام مان انت۔ تئی چم چوں ھمار انت۔ بلے تئی پیشانی ءِ کرنچ تئی ھر چیز ءَ بے واد ءُ پُری کُرتگ۔ دورکُرتگ۔
 تئی مہمان کئے انت۔
 تئی براس مزار ءُ ڈاکٹر دیدگ۔ تئی اسپتال ءِ ڈاکٹر کہ تو گوں آئی کار کُرتگ۔
 ڈاکٹر دیدگ ءِ نام ءِ اشکنگ ءَ مہناز چشکہ چہ ڈگار ءَ چست بوت۔ مزار نوں اچ دلاں شُتگ اَت۔
 چے خیر انت۔ مہناز ڈاکٹر دیدگ ءِ نام ءَ نہ گپت بلے آئی رکھب یکدم پچ بوت۔ ءُ رامین دیست کہ آئی دیم چٹ پچ گپتگ اَت۔ چشکہ پھل ءِ دپ سوب ءَ گوں روچ ءِ اولی بْرمشاں پچ بہ بیت۔
 ءُ آ پاد اھت۔ بلے چے ھیر انت۔
 ھو ڈاکٹر دیدگ ءِ وارنٹ در کپتگ۔
 پرچے۔
 پمیشا کہ آ کمیونسٹے۔
 کمیونسٹ چے کافر انت۔
 سرکار آیاں مذہب۔ ریاست ءُ ھدا ءِ دژمن ھیال کنت۔
 مہناز یک پکری ءِ تہ ءَ کپت۔ ءُ نہ زانت کہ چے بگْوش اِیت۔ بلے آ پاد اھت ءُ بشکھندگ بوت۔ ءُ رامین ءِ دیم ءَ اوشتات۔
 من ءَ دروتے بگر۔
 تئی دل پرچے موم بوت۔ رامین ءَ باور نہ یات کہ مہناز ءِ کرنچ ءُ کنٹیں دیم چو یک دم پچ بیت۔
 من ترا باز ھوارکُرتگ۔
 من ءَ پہل کُرتگ۔ رامین گْوشت۔ چشکہ رامین ءِ مروکیں بدن ءِ تہ ءَ یک وارے پدا ساہ ءُ نپس بئیت۔
 ءُ رامین ءَ وتی دل ءِ جہلانکیانی تہ ءَ نہ زان آں پرچے ھیال اھت کہ مہناز وتی کلک ءَ آنکہ برائی داشتگ اَت۔ بلے اے کلک چشکہ پہ ڈاکٹر دیدگ ءِ دروتان اَت۔
 پدا مہناز بورچی خانگ ءِ نیمگ ءَ در کپت۔ ءُ رامین گوں مہماناں نشت۔
 پدا مہناز پہ ڈاکٹر دیدگ ءِ وش اھتک ءَ اھت تو رامین نہ زانت کہ چے پیم ءَ آ وتی دل ءِ تہ ءَ پاد آئوکیں چولانی شِدّت ءَ بدار اِیت۔
 ڈاکٹر دیدگ مہناز ءِ دیم ءَ پاد اھت۔
 مہناز گوں آئی گپ جنان بوت۔
 ءُ پدا مہناز پاد اھت۔ ءُ دیوان ءِ جاہ ءِ تہ ءَ پہ ڈاکٹر دیدگ ءَ نپاد ءُ بیرم ایر کُرت۔
 چہ ڈاکٹر دیدگ ءِ آیگ ءَ چشکہ چہ بہشت ءَ گواتے۔ چِکان ءُ کشان بوتگ اَت۔ اے زند یکے ءِ بہشت۔ دومی ءِ دوزھہ اَت۔ ایش عجبیں دنیایے اَت۔ ایش عجبیں زندے اَت۔
 ھما شپ رامین مزار ءَ رادگ کُرت۔ ءُ ڈاکٹر دیدگ ءَ دیوان خانگ ءِ تہ ءَ جہی ءُ جاگہی کنگ ءَ پد اھت تو مہناز وتی تہت ءِ سر ءَ واب اَت۔ بلے رامین نہ لوٹ اِت۔ کہ آئرا تہل واب بہ کنت۔ جہل بُن ءَ اسٹوپ ءِ کنک ءَ وتی نپاد ءَ مان کُرت۔ ءُ بتی گل کُرت۔ کوٹی ءِ تہ ءَ یکدم تہاری بوت۔ آنکہ ڈن ءَ کاپر ءِ روژنائیں بلب ءُ بتی ءِ رژنائی گیچن بوان چہ دیمی ئیں بز ءُ رنگی ئیں شیشگاں تہ ءَ پُتران اَت۔ کہ زوت یک زرے پد رامین ءِ چم تہاری ءِ تہ ءَ میم کنان بوت انت۔
 بلے آئرا واب آیگ ءَ نہ اَت۔ چہ ڈاکٹر دیدگ ءِ آیگ ءَ ساری مہناز ءِ وتی کلک ءَ برائی پیش دارگ آئرا یات اَت۔ ءُ مہناز چشکہ اولی وار منّ اِتگ اَت۔ آ یعنے مہناز گوں آئی یعنے رامین ءَ سک جپا ءُ زُلم کُرتگ اَت۔ کہ نوں وتی بشکھندگیں دیم برائی داتگ اَت۔ تانکہ آ اد ءَ آئی کلکاں دروتے بگیرت۔ رامین ءَ اے ناگتیں تب ءِ بدل بوگ ءِ سر ءَ ھیرانگی بوگ ءَ اَت۔ کہ آخر ناگت ءُ ناگمان ءَ آ چے طاقت ءُ چے زور ءُ چے توانائی یے اَت۔ کہ مہناز ءِ دل ءَ پیدا بوتگ اَت۔ کہ دمانی تہ ءَ آئی سنگیں دل آپ بوتگ اَت۔ آ وتی کلکاں برائی دروتاں دیمی کُرتگ اَت۔
 اگاں مہنازا نکس نرم دل بوتگ اَت۔ گُڑا من پرچے اِنکس سک دل بوتگ کہ آئی نزینک ءَ روگ ءَ پہ تیار نہ اوں۔ رامین ءِ چم زڑان اتنت۔ ءُ آ استھان ءَ تچک ءَ بام ءَ چاران بوت۔ ءُ پکر جنان بوت۔ کہ آ مہناز ءِ بگل ءَ بروت یا کہ مہ روت۔
 اگاں مہناز وت امشپی اِنکس نرم اَت۔ گُڑا آ پرچے دل تنک ءُ سک بہ بیت۔ رامین پکر جنان بوت۔ چی ءَ کہ آ لوٹ اِت۔ کہ آ مہناز ءِ لیپ ءِ تل ءَ بہ پُتر اِیت۔ ءُ آئرا دروت دیان بہ بیت۔ ءُ تانکہ آئی وس ءُ واک اَت۔ آ مہناز ءَ دروت گران بہ بیت۔ ءُ برائی اے ھبر ءَ ثابت بہ کنت۔ کہ آ مہناز ءَ مہر کنت۔ مھبت کنت۔ کہ آ مہراں زانت۔ کہ آئی دل چہ مہراں پُھر اَت۔ ءُ چش نہ اَت۔ چشکہ مہناز ھیال کنان اَت۔ کہ مہروانیں دل دگہ پیم ءَ اتنت۔ ایشی معنا چے اَت۔ چے اے ھبر ءُ اے گپ ءِ گْوشگ ءِ تہ ءَ مہناز ڈاکٹر دیدگ ءِ یاتانی تہ ءَ بُڈروان اے ھبر ءَ چہ دل ءَ در کُرتگ اَت۔ اگاں آئی مہرانی سرچمگ ءُ توانائی چہ
ڈاکٹر دیدگ ءِ یاتان اتنت۔ گُڑا منی دروتانی چے ھیثیت۔ آنکہ من آئی لیپ ءِ تل ءَ بروآں۔ ءُ آئرا دروت بگرآں۔ ءُ مہر بکن آں۔ بلے اگاں وتی عکس ءُ ھیال ءُ تسور ءِ تہ ءَ آ اے دروتانی جاہ ءَ ڈاکٹر دیدگ ءِ دروت ھیال کنان بیت۔ گُڑا چے منی دروت پوک شُت انت۔ گوات ءِ تہ ءَ بال کُرت انت۔ اے دروتانی ھچ معنا ءُ متلبے نہ بوت۔ کہ ایوک ءَ ڈاکٹر دیدگ ءِ دروتانی متلب ءُ معنایے ھست اَت۔ کہ منی دروت بے سیت اتنت۔ رامین شپ ءِ تہاری ءِ تہ ءَ پکر جنان بوت۔ کہ وتی دراھیں مہرانی۔ لہڑگاں ابید آ مہناز ءِ کِر ءُ کنک ءَ امشپی روگ نہ لوٹ اِت۔ چشکہ اگاں آ امشپی مہناز ءِ بگل ءَ پُترت گُڑا یک قیامتے پاد کئیت۔ یک ھنچشیں چیزے بیت۔ کہ آ بلکنا ایشی ھیال ءُ تسور ھم نہ کُرتگ۔ اَت۔ کہ چے بیت۔
 ءُ ھمے تُرس ءِ سبب ءَ چشکہ رامین ءِ بدن جُش نہ وارت ءُ آ وت ءَ را سرد ءُ سارت ھیال کُرت۔ چشکہ کسے آئی ھیال داران انت۔ چشکہ زند یک لیوا۔ چاپ ءُ ڈانسے نہ اَت۔ بلکنا زند مردم ءِ دل ءِ گرانباری ءِ ھما مارگ ءُ مارشت اَت۔ کہ ایشی تہ ءَ مردم زند ءُ مرگ ءِ درنیام ءَ لونجان بیت۔ کہ نہ وت ءَ را گوں مردماں شُمار کنت۔ نیکہ آ وت ءَ را گوں زندگیناں ھساب کنت۔ بلکنا آ یک ھنچشیں اذیت ءُ دردے مارشت کنت۔ کہ ایش لوزانی تہ ءَ بیان بوت نہ کنت۔ کہ مردم نہ زانت کہ ایشرا چون ھرپان لیوس ءَ بہ پوشائینت۔ آنکہ اے جاورانی تہ ءَ مردم لوٹ اِت۔ کہ اچ اے اذیت کوشی ءَ در بیت۔ ڈن ءَ بروت۔ ءُ تازگیں گواتانی تہ ءَ دم ءُ ساہ گران بہ بیت۔ بلے چیزے تہ ءَ آئرا دار اِیت۔ ءُ آئرا یک نادرا ءُ گُبیں مارشتے ءِ تہ ءَ دور دنت۔ کہ زند آنہ مر اِیت۔ فنا نہ بیت۔ بلے زند ءِ چلشت دارگ بیت۔ چشکہ کسے بے تھامیں
نانے وارتگ چشکہ وشیں بادمے وران ناگت ءَ یک تہلیں بادامے آئی آئی دپ ءَ کپتگ ءُ گْوستگیں وشیاں تہل کُرتگ۔ زند ءِ اے تہلی نہ زان آں چون کاینت۔ آنکہ وشیانی ھبر مردم ءَ کپ اِیت۔ کہ ایش چہ کُجا کاینت۔ بلے زند ءِ تہلیاں نہ زان آں چون کاینت۔ بلے ایش کاینت۔ گُڑا گوں جم ءُ چوش ءَ کاینت۔ ءُ گوں وتی ھزاریں درد ءُ ڈکھ۔ ءُ المیہ ءِ مارشتاں گوں کاینت۔ کہ مردم نہ زانت کہ کُجا بروت۔ چے بہ کنت۔ پرچے بہ کنت۔ مردم ءِ جاور ھمیش انت۔ مردم ءُ بنی آدم ءِ بدھالی ءُ پراگندگی ھمیش انت۔ کہ آ وت ءَ را زندگانی ءِ تہ ءَ کئیزی ءُ بندی ھیال کنت۔ آنکہ آئی ایدیم آ دیم دیوال درا نہ بنت۔ بلے اے دیوال ھست انت۔ چہ وتی جند ءِ دستاں۔ ایدگرانی جوڑ کنوکیں دیوال۔ ءُ وھدے مردم ایشانی بُن ءَ اوشتوک ایشانی بُرز ءُ بالائی ءَ چار اِیت۔ گُڑا نہ زانت کہ آ چے پیم ءَ اۤچ اے دیوالاں بُرز بہ بیت۔
 ءُ بنی آدم ءِ ھر جاور ءِ تہ ءَ اولی زدّ آئی لہڑگ ءُ جوشاں رس اِیت۔ کہ زند چو مورینک ءُ مدگ ءَ سران بیت۔ ءُ وتی المیں مزل ءَ نہ گند اِیت۔ ءُ نہ چار اِیت۔
 چے مہناز منی زند ءِ گُڈّی ئیں مزل انت۔ یا کہ چہ مہناز ءَ گیش پمن یک دگہ جہان ءُ دگہ دنیایے ھست۔ رامین وتی لیپ ءِ تل ءِ ھیال کنان بیت۔ پرچا کہ آ مہناز ءَ لوٹ اِت۔ کہ ھم بلے دومی نیمگ ءَ آ چہ مہناز ءَ دور ھم بوگ لوٹ اِت۔ مہناز ءُ آئی درنیام ءَ یک کش ءُ بگیرے۔ یک کش مہ کشے یک جنگ ءُ یک دعوایے۔ آ مہناز ءِ زند ءَ بربات کنگ نہ لوٹ اَت۔ پرچا کہ اگاں آ چش بہ کنت۔ گُڑا اے ملامتی ءُ اے ھجالتی ءِ مارشت آئرا پہ عمر زند نئیل اِیت۔ ءُ آ مہناز ءِ زند ءِ ھاتر ءَ نوں ذمہ وار انت۔ ءُ آ ایدگہ مردمانی پیم ءَ نہ انت۔
کہ آ چیزاں چہ دل ءَ بہ بارت ءُ یک دگہ سیر ءُ آروسے بہ کنت۔ چی ءَ کہ آ نوں دگہ سیر ءُ آروسے کنگ نہ لوٹ اِت۔ پرچا کہ اگاں مہناز گوں آئی جُپت ءُ ھوار زند ءَ یک لیوا۔ یک ڈانس ءُ یک چاپے ھیال نہ کُرتگ اَت۔ ءُ گوں آئی شریکدار نہ بوتگ اَت۔ گُڑا پرکے نہ کپ اِیت۔ کہ ایش آئی بہت ءُ طالع ءِ تہ ءَ چشکہ نوشتہ اَت۔ کہ آ زند ءَ یک لیوا ءُ یک چاپ ءُ یک ڈانسے ھیال کنان اَت۔ وھدیکہ مہناز ایشرا دگہ پیم ءَ زُرت۔ پرواہ نیست۔ بلے آ مہناز ءِ زند ءَ ھراب کنگ نہ لوٹ اِت۔ بربات کنگ نہ لوٹ اِت۔ چی ءَ کہ آئی دل ءِ تہ ءَ یک ملامتی ءُ ھجالتی ءِ مارشتے مان اَت۔ کہ آ اے مارشتاں چون چہ دل ءَ بہ بارت۔ آئی مارشت چہ کسانی ءَ چہ ایدگراں جتا اتنت۔ پرچا کہ آئی دل پہ ھر چیز ءَ دلپدرد بوت۔ گریبیں دروشمے۔ چارگ۔ کسے ءِ نزوری ءُ بے وسیاں گندگ ءُ کس ءَ عذاب عذاب گندگ رامین ءِ دل ءِ کمزوری اتنت۔ کہ آئی چاگرد ءِ تہ ءَ زندگیں مردم اے ڈولیں مارشتاں کمزوری ءُ نزوری ھیال کُرت انت۔ بے رامین اچ اے نزوری ءُ کمزوریاں بُرزبوگ لوٹ اِت۔ ءُ آئی دراھیں پکر ءُ فلسفہ ھم پمیشا اتنت۔ کہ ھر کس زند ءَ یک چاپ ءُ یک لیوایے ھیال بہ کنت۔ تانکہ آئی ءَ زند ءِ اے درد ءَ گوں مہ بات۔
 بلے مہناز نہ زانت۔ ءُ آ مہناز ءَ چہ دور بوگ لوٹ اِت۔ ءُ پدا آئرا ھیال اھت کہ مہناز ءِ دور پرائی مرگے اَت۔ کہ آ مہناز ءَ اِشت نہ کُرت۔ آنکہ گوں داروگہ دُرّاؔ آ باز نشگ کُرتگ اَت۔ تانکہ مہناز ءِ یاتاں بشموش اِیت۔ بے ھر نشگ ءَ پد آ مہناز ءَ گیشتر یات کُرتگ اَت۔
 ساف ساف بگْوش ءُ ساف ساف بہ من کہ ڈاکٹر دیدگ ءِ ھیال ترا مہناز ءِ نیمگ ءَ روگ ءَ نیلگ ءَ انت۔ رامین گوں وت ءَ وت گْوشان بوت۔ ءُ پکر جنان بوت۔ کہ اگاں دیدگ ءِ یات مہ بوتین انت۔ گُڑا دگہ چے سببے اَت۔ کہ آ وتی جند ءِ جنین ءِ بدن ءُ ارواھ ءَ چہ ھرز کُرت۔ اے دراھیں ھرز ءُ تُرس ءِ سبب ایش اَت۔ کہ آئی ءُ مہناز ءِ درنیام ءَ نوں یک دگہ کسے اوشتوک اَت۔ ءُ اے سیاھگ۔ اے بیگانگ ءُ اے بدریں ءُ اے دوزھہ ڈاکٹر دیدگ ئیگ اَت۔ کہ آئی ءُ مہناز ءِ درنیام ءَ چو مِکیں تلار ءَ اوشتوک اَت۔ ءُ آئرا دیمی نئیلگ ءَ اَت۔ کہ آ بروت ءُ مہناز ءَ دروت بہ دنت۔
 ھیف انت۔ ترا او بنی آدم گوں وتی جاورانی تہلی ءَ۔ رامین ھیال کُرت۔ ءُ پدا بگیر چہ مہناز ءِ کنک ءَ روگ ءِ واھگ ءُ اُمیتاں آ گِڈّان بوت۔ ءُ واب کپت۔
 بلے یک شریں ساھتے ءِ واب کپگ ءَ پد آ دریھ کُرت۔ چشکہ کسے آئرا چہ یک پُھریں وابی ءَ پاک بہ کنت۔
 کوٹی ءِ تہ ءَ نوں آنکہ تہاری اَت۔ بلے آئی چم میم کنان اتنت۔ گوں وتی دریھ کنگ ءِ اولی دمان ءَ رامین ءِ چم بہ مہناز ءِ نپاد ءَ کپت انت۔ ھموداں مہناز واب کپتگ اَت۔ آ نپاد ءَ چاران بوت۔ ءُ تہار تہار آئرا ھیال اھت کہ چشکہ مہناز وتی نپاد ءِ سر ءَ واب نہ انت۔ آ وتی لیپ ءَ شانت ءُ دست مچ جنان وت ءَ را مہناز ءِ تہت ءِ بُن ءَ رسینت۔ ءُ مہناز ءِ لیپ ءَ بُرز کُرت۔ مہناز راستی اد ءَ نہ اَت۔
 رامین ءِ دل دْرِک اَت۔ ءُ آئرا ھیال اھت کہ چش مہ بیت۔ کہ مہناز ڈاکٹر دیدگ ءِ کِر ءَ شتگ۔ دیوان خانگ ءِ تہ ءَ۔ ھموداں کہ ڈاکٹر دیدگ واب انت۔ رامین ءِ دل ءِ تہ ءَ ھزاریں وسوسگ ءُ ھزاریں جست ءُ ھزاریں سوال ءُ ھزاریں شک چوسیاہ ماراں وتی سراں چست کنان بوت انت۔ ءُ لوٹ اِت۔ کہ آ دمانی تہ ءَ اے دراھیں جست ءُ پدانی آسر ءَ سر بہ بیت۔ نیکہ آئی
ساہ در بہ کپ اِیت۔ آ گٹو بہ بیت۔ ءُ بمر اِیت۔
 آ پچیں دروازگ ءَ چہ ڈن در کپت۔ آنکہ ڈن ءَ سارتیں گوریچے کشگ ءَ اَت۔ بلے رامین پادشپاد ءَ بگیر چہ گرمیں بیرمی ءَ گوں وتی جامگ ءُ شلوار ءَ ڈن ءَ در کپتگ اَت۔ چی ءَ کہ وھدے آ مہناز ءَ وتی نپاد ءِ سر ءَ نہ دیست تو آئرا یک دل توسیں ھیالے زُرت کہ بہ بیت۔ کہ مہ بیت۔ مہناز الم ءَ ڈاکٹر دیدگ ءِ بگل ءَ واب انت۔
 ایش یک قاتلیں ھیالے اَت۔ یک زالمیں ءُ ناروائیں تلوسگے اَت۔ کہ رامین ءِ دل ءَ پیدابوتگ اَت۔ کہ اے قاتلیں ھیال ءِ دیم ءَ چشکہ کس اوشتات نہ کُرت۔ کہ ایش چہ ھست ءُ وجود ءِ سیم سراں چہ دیمی روگ ءَ پہ تیار اَت۔ ایشی بنی آدم ءِ وھشت۔ زہرگ غسہ ءُ کست ءُ کینگ ءِ سراۃ المنتہا اَت۔ کہ اچ اے غسہ ءُ زہرگ ءَ گیش۔ غسہ ءُ زہرگ۔ وھشت۔ ءُ بہوشی نیست اَت۔ کہ ایشی دوزھہ ئیں آچ ءِ تہ ءَ بُن گران ایوک ءَ ھما مردم ایشرا زانت ھما کہ ایشی لمبوکیں آچ ءَ چہ گْوستگ اَت۔
 رامین نہ زانت کہ آ بال کنان اَت۔ یا کہ جہل زمین ءِ تہ ءَ ڈب روان اَت۔ پرائی ھر چیز چہ ھست ءُ وجود ءِ ھمروچیگیں مارگ ءُ مارشتاں چہ بُرز اتنت۔ کہ نوں آ یک ھنچشیں جاوری ءِ تہ ءَ اَت۔ کہ اد ءَ انا۔ ذات۔ ایگو۔ ھدا ءُ ارواھ دراہ یک سیاھیں ٹِکے ءِ تہ ءَ گار ءُ زیان بوت انت۔ کہ ایوک ءَ یک سیاھیں ٹِکے منت۔ ءُ زند فنا بوت۔
 کاپر ءِ چیر ءَ اوشتوک رامین نہ زانت کہ چے بہ کنت۔ آ نہ زانت کہ آ کُجا اوشتوک اَت۔ ءُ پرچے اوشتوک اَت۔
 پدا کاپر ءِ روٹِکی دمَگ ءَ یک سیاھگے ءِ سر ءَ آئی چم کپت انت۔ ءُ آ ھمے سیاھگ ءِ نیمگ ءَ روان بوت۔
 بلب ءِ روژنائی ءِ تہ ءَ دیست کہ روٹکی دمَگ ءَ چہ کاپر ءَ کمکیں کشادگ۔ دْرچک ءِ بُن ءَ کسے اوشتوک اَت۔
 تو کئے ئے۔ رامین جست کُرت۔
 من مہناز اوں مہناز گْوشت۔
 تو اد ءَ اوشتوک چے کنگ ءَ ئے۔ رامین جست کُرت۔
 منی تب شر نہ انت۔ من ءَ ھول زُرت۔ منی دست ءُ پاد نمب بوت انت۔ من اد ءَ اھت اوں۔
 تو من ءَ پاد بکُرتیں۔ رامین ءَ ھیال اھت چشکہ آیکوارے پدا وتی بدن ءِ تہ ءَ پُترگ ءَ اَت۔ کہ سایر ءَ آ چہ وتی بدن ءَ باز دورشتگ اَت۔ باز دور کپتگ اَت۔ آئرا وتی جند ءِ پادانی بے ڈگار ءِ سر ءَ ایر بوگ ءِ سر ءَ وشی بوت۔ چشکہ آ وش اَت۔ کہ مہناز ڈاکٹر دیدگ ءِ بگل ءَ نہ اَت۔ چشکہ آئی قاتلیں مارگ ءُ مارشت آئرا اپرمایگ ءَ اتنت۔ ءُ مہناز ءِ کوپگاں وتی دست ءَ ایر کُرت۔ ءُ آئرا تسلا دیان بوت۔
 تہ ءَ بہ روآں۔ اد ءَ گْوھر انت۔ سارت انت۔ ترا گْوھر مہ کنت۔ ترا ناجوڑی یے دگہ مہ بیت۔
 مہناز گوں رامین دروگ بندگ ءَ اَت۔ کہ آئی تب ھراب اَت۔ اسل ءَ مہناز لوٹ اِت۔ کہ ڈولے نہ ڈولے وت ءَ را تاں ڈاکٹر دیدگ ءَ سر بہ کنت۔
 ڈاکٹر دیدگ ھویلی ءِ روکپتی نیمگ ءَ دیوان جاہ ءِ تہ ءَ واب اَت۔ کہ دیوان جاہ ءِ یک دگہ کسانیں ھویلی اَت۔ ءُ دْرچک ءُ کھڈ ءُ بینٹانی تہ ءَ روگ ءَ پدآنوں دیوان جاہ ءَ سر بوت۔ بلے چہ کھڈ ءُ کاویلاں کپگ ءِ تُرس ءَ یا کہ چہ دگہ تُرسی ءَ آئی پاد گیرنہ کُرت انت۔ کہ آ تاں جاہ ءَ بروت۔ پمیشا کاپر ءِ کشک ءَ پسی ءِ دْرچک ءِ بُن ءَ اوشتوک بوت۔ ءُ نہ زانت کہ چے بہ کنت۔ چی ءَ کہ چہ ڈاکٹر دیدگ ءَ اِنکس نزینک بوگ ءَ پد آ اچ آئی اِنکس ھم دور بوگ نہ لوٹ اِت۔ بلے بازیں چیز اتنت۔ کہ آ اچ اے درا ءُ نادراھیں چیزانی تُرس ءَ ھموداں اوشتوک بوت۔
 پدا رامین آئرا کوٹی ءِ تہ ءَ آورت۔ ءُ آئرابگل ءَ کُرت۔ ءُ دروت دیان بوت۔
 تو پکر مہ کن۔ تو شر بئے۔ تو وت ءَ را مُپتیں ھیالانی تہ ءَ پریشان مہ کن۔ زان ئے۔ اے پریشانی مردم ءَ گیشتر ناجوڑ کن انت۔
 ھو من زان آں۔ مہناز وتی دست ءَ رامین ءِ کلکاں ایر کُرت۔ ءُ آئرا مُشان بوت۔ رامین ءَ وش اھت۔ ءُ آ یک وارے دگہ دروتے مہناز ءَ گپت ءُ دپ ءَ برائی لُنٹاں سک کُرت۔ تاں دیر آ مہناز ءَ دروت گران بوت۔
 ءُ پدا آ پاد اھت۔
 تو بْوسپ۔ وت ءَ را پریشان مہ کن۔ رامین چہ تہت ءَ جہل کپان آئرا تسلا دیان گْوشت۔
 ءُ پدا مرد ءُ جنین جتاجتا وپت انت۔ آیانی ھر دوکانی پکر ءُ ھیال چہ وت ءَ۔ یک دومی ءَ ھمنکس جتا اتنت۔ چشکہ آزمان چہ زمین ءَ جتا اَت۔
 دومی روچ ءَ بامن ءُ میر شیہک چہ کلات ءَ شال اھت انت۔ ءُ آ ایوان ءِ کلات ءِ تہ ءَ وتاک اتنت۔ چی ءَ کہ ایوان کلات ءِ پنچ شش کسان کسانیں بنگلہ ءُ کاٹیج پہ ھر شازادگ ءَ جتا جتا بندوک اتنت۔ کہ آ گرماگ ءِ موسم ءَ وتی ھمے بنگلہانی تہ ءَ داشت انت۔ ءُ پدا گوں زمستان ءِ بنا بوگ ءَ پد ءُ پد کراچی ءُ کچھی ءَ رادگ بوت انت۔ کہ اد ءَ خان میر احمد یار خان ءِ جاہ ءُ لوگ بستگ اَت۔ کہ شازادگانی ھاتر ءَ زمستان ءِ سارتیں گواتاں پد کراچی ءُ بولان ءِ موسم چہ بہشت ءَ کم نہ اَت۔
 بلے زمستان ءَ کارکیپ ءِ وھداں آیانی رو ءُ آ شال ءَ ھست اَت۔ کہ ھست اَت۔ پرچا کہ شال ڈیھ ءِ دل اَت۔ ھر کس شال ءِ تہ ءَ پُترت گُڑا وت ءَ را جتا جتا ھیال کُرت۔ چشکہ دنیا پرایاں ایوک ءَ شال ءَ بہ بیت۔ چشکہ دگہ دنیا نیست اَت۔ بگیر چہ شال ءَ۔
 میر شیہک مہناز ءُ رامین ءِ باندات ءِ بارو ءَ یک المیں پیسلہ یے لوٹ اِت۔ ءُ آ خان میر احمد یار خان ءِ وش آمد ءَ پہ کراچی شُتگ اَت۔ کہ خان صاحب وتی نظری بندی ءَ پد تنے وھدی ھموداں وتاک اَت۔ ءُ گوں بامن کئول کُرتگ اَت۔ کہ آ چہ کراچی ءَ برترگ ءَ رند الم بامن ءَ گند اِیت۔ کہ بامن ھم آئرا سوگہ کُرتگ اَت۔ کہ آ کراچی ءَ بُرتگ ءَ پد آئرا بگند اِیت۔
 پدا مہناز ءِ ناگتیں ناجوڑی ءِ سبب ءَ بامن ھیال کُرتگ اَت۔ کہ آ میر شیہک ءَ ھم ببارت کہ یک شپے ساری آ چہ کراچی ءَ کلات ءَ اھتگ اَت۔ تانکہ آ وتی گہار ءَ ھم بہ گنداِیت۔ بامن وتی براس ءَ ھم ھال اھوال بہ کنت۔
 بامن ءِ دومی سبب شال ءِ آیگ ءِ ایش اَت۔ کہ میر ساحب۔ واجہ کار۔ بیرم پرائی کلوھے دیم داتگ اَت۔ کہ آ المی شال ءَ بیت۔ ءُ آئرا بگند اِیت۔
 ھما شپ میر شیہک۔ میر مزار ءُ رامین ءِ یکجائیں دیوان ءِ تہ ءَ اولی وار بامن ڈاکٹر دیدگ ءَ دیستگ اَت۔ ءُ چہ رامین ءُ مزار ءِ دپ ءَ اِشکُتگ اَت۔ کہ سرکارآئی وارنٹاں در کُرتگ اَت۔ پرچا کہ سرکار شک کنگ ءَ اَت۔ کہ ڈاکٹر دیدگ کمیونسٹے۔ ءُ ایش کہ پولیس ءُ لیویز آئی لوگ چھاپہ جتگ اَت۔ ءُ مزنیں کتابے در کُرتگ اَت۔ کہ ممنوعہ لبزانک۔ سرکار قانون ءِ تہ ءَ قابلِ گرپت اَت۔
 بامن ھما شپ گوں ڈاکٹر دیدگ ءِ گیشتر ھبری ءُ ھالی بوت۔ پرچا کہ آ اولی وار وتی کشک ءَ یک کمیونسٹے گندگ ءَ اَت۔ کہ آ دراھیں راج ءُ چاگرد ءَ وتی پیم ءَ کچ ءُ گتزم کنان اَت۔
 بامن ءِ زند ءِ بارو ءَ وتی ھیال ءُ پکرآنکہ راجدپتر۔ مذہب۔ ھدا ءُ دود ربیدگ ءِ بارو ءَ اِشتراکی نہ اَت۔ بلے پہ بامن راجدپتر۔ مذہب۔ ھدا۔ ارواھ ءُ بہشت ءُ دوزھ ءِ ھیال ھمنکس اہمیت داشت انت۔ چشکہ پہ دگہ وانوکیں مردمی ءَ اے جست اہمیت داشت انت۔ کہ بامن ءِ ھیال ءَ ھر مردم ءَ اے حق ھست اَت۔ کہ آ وتی زند ءِ نظریہ ءُ پکراں دیم ءَ بیائورتیں۔
 گوں کمیونسٹاں آئرا ایراد ھمیش اَت۔ کہ آ زند ءِ ھر جہت ءُ ھر راہ ءُ ھر کشک ءَ یک مذہبی ئیں ڈولی ءَ چارتاں۔ آنکہ مارکس ءِ عمرانیات۔ بامن ءَ سک متاثر کُرتگ اَت۔ کہ راج ءُ چاگرد ءِ بُرزی ءُ جہلی ءُ پروش ءُ پروشکاری ءِ تہ ءَ مادی ئیں قوتانی مزنیں بہرے ھور اَت۔ بلے زند الم ءَ ءُ وتی آسر ءَ چہ مادی ئیں قوتانی ڈرامہ ءَ ھم بُرز اَت۔ کہ ایش ایوک ءَ یک ھشکیں ءُ لہتیں مادی ئیں قوت ءُ زورانی ساڑی بوگ ءَ پد بیان بوت نہ کُرت۔ پرچا کہ زند ءِ یک ھمگیریں تجربگ ءُ سرگْوستے ھم ھست اَت۔ کہ ایش بلکنا گیر مادی اَت۔ آنکہ ایشی سرچمگ مادی چی ءَ مہ بوتیں۔
 پمیشا بامن ھما شپ چہ ڈاکٹر دیدگ ءَ جست کُرت۔
 تئی ھیال ءَ کمیونز ءُ اشتراکیت ءِ جار ءُ نعرہ مئے تمنی ءُ قومی زند ءَ بدل کن انت۔
 ڈاکٹر دیدگ وتی سیاھیں بروتانی سر ءَ وتی دستاں مُشان گْوشتگ اَت۔ ءُ پدا وتی تشریھ ءَ پیش داشتگ اَت۔ چی ءَ کہ مئے نا بزانتی۔ مئے جہالت۔ مئے درتہ پُچی ھنچش سیاہ تہاریں عنسر انت۔ کہ ایشاں ایوک ءَ یک سوشلسٹ انقلابے بدل کُرت۔ کنت۔
 بلے تئی مردم وانگ ءَ نہ زان انت۔ گُڑا سوشلسٹ انقلاب چون کئیت۔
 بامن اچ ڈاکٹر دیدگ جست کُرتگ اَت۔ ءُ ایدگہ گوشداران بوتگ اتنت۔
 المی نہ انت۔ کہ انقلاب ءُ آشوب ءِ تہ ءَ ھر مردم وانوک بہ بیت۔ ایوک ءَ یک سیاسی لیڈرے انقلاب کار اِیت۔
 ءُ بامن بشکھندگ بوت۔ ھما مذہبی رویہ۔ ھما سوفیانی کشک ءُ راہ۔ ساری ءَ اے درجگ۔ پدا آ درجگ۔ گُڈّ سر ءَ فنا فی اللہ۔
 بلے راجی دیمروئی ھنچش بیت۔ ڈاکٹر دیدگ گْوشان بوت۔ ایش چہ جہل ءَ بُرز روت ءُ چہ بُرز ءَ جہل کئیت۔
 بامن کھند اِت۔ بزاں پوریاگر۔ بزگر۔ دہکان۔ نیستگار دراہ لہتیں دانشوراں اے حق ءَ بہ دَینت کہ آیانی سروک بہ بنت۔ ءُ پدا اے سروک آشوب ءُ انقلاب بیار انت۔
 ھنچش بیت۔ ڈاکٹر دیدگ پہ دلجمی گْوشان بوت۔
 بلے تئی دانشورچنکس انت۔ بگیر چہ میر صاحب کہ آئرا کمک بہ کنت۔ تئی مردم سردار انت۔ ءُ سردار کمیونسٹ ءُ سوشلسٹ نہ انت۔ ءُ نیکہ بوت۔ کن انت۔
 بلے اُمیت ھمیش انت۔ ڈاکٹر دیدگ ءَ چشکہ جواب ءُ پسو نہ سُج اِت۔ ءُ آ اُمیت کنان بوت۔ ءُ بامن کھند اِت۔ ءُ گْوشت۔
 ھر سائنسی پکر داروکیں۔ مردم گُڈّ سر ءَ اُمیت ءِ سر ءَ کئیت ءُ اوشت اِیت۔ ءُ اُمیت گیر مادی انت۔ ھنچش نہ انت۔
 آ ڈاکٹر دیدگ ءِ نیمگ ءَ چاران بوت۔
 مزار بامن ءِ ھبراں اِشکُت تو آئرا ھمے مارشت بوت۔ چشکہ بامن آئی دل ءِ گپّاں جنان انت۔ پرچا کہ تنے وھدی آ احمدان ءُ کمالان ءِ گپّاں اشکنان اَت۔ ءُ آ دراھیں زرمبشت ءَ یک ٹھوس ءُ سکیں راھبند ءِ تہ ءَ بیان کنان اتنت۔ وھدیکہ بامن ءِ گپانی تہ ءَ یک گنجائشتے ھست اَت۔ کہ اگاں اے چیز نہ انت۔ گُڑا یک دگہ چیزے بوت کنت۔ ھمے یکدگہ چیزے ءِ کنگ زند ءِ رنگانی تہ ءَ گیشتر رنگ مان کُرت۔ ءُ زند ءَ گیشتر زرخیز ءُ پُھر معنا جوڑ کُرت۔ مزار چشکہ بامن ءِ پیم ءَ پکر جنگ لوٹ اِت۔
 میر شیہک ءُ رامین ھچ گپ نہ کُرت انت۔ کہ آ گیشتر گوش داران بوت انت۔
 ءُ وھدے دیدگ گپ جنان بوت۔ تو رامین آئی چمانی تہ ءَ نہ چار اِت۔ چشکہ دیدگ ءِ چمانی چارگ ءِ تہ ءَ آئرا وتی جند ءِ ھست ءُ وجود ءِ سر ءَ شک بوان بوت۔ کہ چے آ وت ھست اَت۔ یا کہ ایوک ءَ ڈاکٹر دیدگ یک وجود ءُ ھستے اَت۔ کہ آ ڈاکٹر دیدگ ءِ ھست ءُ وجود ءِ یک ساھگ ءُ یک جناسے اَت۔ آ ئی وتی جند ءِ ھچ اہمیت ءُ ھچ جاہ ءُ ھچ ھندے نہ اَت۔ آ ھچ ڈگار ءِ ٹُکر ءِ سر ءَ اوشتوک نہ اَت۔ بلکنا آخلا ءُ گوات ءِ تہ ءَ اوشتوک اَت۔ کہ پہ وجود ءِ ثابت بوگ ءَ المی اَت۔ کہ آئی تہ ءَ یک ھنچشیں چیزے بوتیں۔ کہ آئرا زندگ بداشتیں۔ آئی گران سنگ بداشتیں۔ آئی تہ ءَ یک دلبڈی یے بوتیں۔ وھدیکہ آئی تہ ءَ ھچ وزنے مان نہ اَت۔ آئی طول سبک اَت۔ آ آپ ءِ سر ءَ پرکایے اَت۔ آ خزان ءِ زردیں پنے اَت۔ آ ھچ چیزے نہ اَت۔ وھدیکہ ڈاکٹر دیدگ یک شئے یے ءُ یک چیزے اَت۔ چی ءَ کہ آ مہر ءُ مھبت زانت چشکہ مہناز گْوشگ ءَ اَت۔ کہ اے دنیا ءِ تہ ءَ ایوک ءَ مہروان ءُ مہر کنوکیں مردم۔ ھما کہ مہر کن انت۔ گُڑا ھما زان انت۔ کہ مہر چی یے۔ مھبت چی یے۔
 پمیشا ڈاکٹر دیدگ ءِ ھبرانی وھد ءَ رامین آئی نیمگ ءَ نہ چار اِت۔ ءُ وتی دیم ءَ دگہ نیمگی ءَ دات چشکہ آ ڈاکٹر دیدگ ءَ گوشدارگ ءَ نہ انت۔ چشکہ ڈاکٹر دیدگ پرائی موجود ءُ ساڑی نہ انت۔
 پدا ڈاکٹر دیدگ چہ بامن ءَ جست کُرت۔
 ما اِشکُتگ کہ تو پارٹی ءِ تہ ءَ وتی آیگ ءِ جارجنگ ءَ ئے۔
 ءُ بامن کھند اِت۔
 ترا کئے گْوشتگ کہ من پارٹی ءِ تہ ءَ شامل بوگ ءَ اوں۔
 ما اِشکُتگ پرچا کہ مئیگ ءُ تئی ھیال بازیں چیزانی سر ءَ یک انت۔ ڈاکٹر دیدگ یک وارے پدا جست کُرت۔ ءُ بامن کھندگے جت ءُ مزار آئی کھندگ ءُ آئی وتی سر ءَ دلبڈی دوست بوت۔ کہ بامن سرمچاریں زندے گْوازینگ ءَ پد۔ کئیز ءُ بندی گری ءِ تہلیاں گندگ ءَ پد۔ گیشتر سوگہ ءُ دلجم درا بوت۔ ءُ آئی وتی سر ءَ چشکہ گیشتر اعتبار اھتگ اَت۔ چشکہ آ ھر گپے جنان اَت۔ گُڑا آئرا ھبر اَت۔ کہ ایشی معنا چے انت۔ مزار ءَ زند ءِ سر ءَ یک ھنچشیں دلبڈی یے بکار اَت۔
 ءُ پدا بامن وتی کھندگ ءَ داشت ءُ باز پہ گران سنگی گْوشان بوت۔
 من سیاست نہ کن آں۔ ایش منی گُڈّی ئیں پیسلہ انت۔
 بلے تو وتی زند ءَ پہ جُہد گْوازینتگ تو پاھو ءِ چِٹ ءِ بُن ءَ رستگ ئے۔ تو کئیز بوتگ لٹ وارتگ۔ آخر تئی اے کارانی یک آسرے بہ بیت۔ کہ مئے نوکیں نسل ءِ ھمے پیسلہ انت۔ کہ تو
سیاست بہ کن۔ مئے راھدبر جوڑ بہ بو۔
 بلے من سیاست نہ کن آں۔ اگاں من سیاست کُرت۔ گُڑا عدم تشدد ءِ فلسفہ ءَ دیم ءَ برآں۔ چی ءَ کہ اے دنیا ءِ تہ ءَ ایوک ءَ یک عدم تشدد ءِ سر ءَ سکھت کنوکیں مردمے مئے واستہ یک نوکیں ایمنیں دنیایے پیداک کنت۔ برداشت۔ سگّ۔ امن ءُ ایمنی۔ عقل ءُ لسیں پہمندگی اے زند ءَ رکھینت نہ کہ ایدگہ دراھیں راہ۔ برباتی ءِ راہ انت۔ من زند ءِ سیاہ تہاریں دمَگ ءَ نہ دیستگ۔ من زند ءَ روژناہ گندگ لوٹ آں۔ من پارٹی ءِ ھشکیں راہ ءِ سر ءَ روگ نہ لوٹ آں۔ زندگانی وتی ھمگیریں سرگْوست ءِ تہ ءَ وتی ھزاریں رنگاں پیش دار اِیت۔ باید انت۔ کہ ھر مردم زند ءِ ھماکشک ءَ بزور اِیت۔ ھما کہ آئرا گوں امن ءُ ایمنی ءَ دچار بہ گیج اِیت۔ ءُ زند ءَ دیم ءَ بہ بارت۔ تشد۔ جنگ ءُ کُشگ زند ءَ پُشت ءَ بارت۔ زند مر اِیت۔ فنا بیت۔ زند ءَ گوں یک گران سنگی ءَ گْوازینگ اسل زند انت۔ منی ھیال ءَ عدم تشدد زند ءِ اسل راہ انت۔
 ءُ ڈاکٹر دیدگ جست کُرت۔
 بلے اگاں کسے برتو زلم بہ کنت۔
 اد ءَ ھم تئی مزنیں سلاہ عدم تشدد انت۔
 بلے تشدد ءِ سرچمگ ھستگارانی دست ءَ انت۔ ڈاکٹر دیدگ ھما دلیل ءَ دیم ءَ آورت کہ اے دلیل ءَ ھر ھما کامریڈ کار اِیت۔ ھما کہ سوشلسٹ انقلاب آرگ لوٹ اِیت۔ ءُ ایش نوں کہنگیں چیزے یا کہ دلیلے زانگ بوت۔ پمیشا بامن گْوشان بوت۔
 یک تشددے ڈن ءَ انت۔ ءُ یک تشدد ءُ جنگے مردم ءِ دل ءَ انت۔ ساری ءَ مردم وتی دل ءِ تہ ءِ تشدد ءَ گار بہ کنت۔ گُڑا بچار اِیت۔ کہ ڈن ءَ اے تشدد چنکس کارآمد بیت۔ منی ھیال ءَ اگاں کسے وتی دل ءِ تشدد ءَ۔ وتی دل ءِ کست ءُ کینگ ءُ وھشت ءَ دست ءَ کُرتگ۔ گُڑا چشیں مردم کدی تشدد ءِ حق ءَ بیت۔
 رامین وت ءَ را راست کُرت۔ چشکہ بامن آئی وتی دل ءِ گپّاں جنگ ءَ اَت۔ پرچا کہ چہ رامین گیش اے دنیا ءِ تہ ءَ کس چش نہ پرشتگ اَت۔ چشکہ چہ وتی جند ءِ بے راہ رویانی سبب ءَ گوں زند ءِ سیاہ تہاریاں ھم دیم نہ بوتگ اَت۔ چشکہ آ بوتگ اَت۔ ءُ بامن آئی مزنیں براس ءِ ھبریک مہ یک آئی دل ءَ نندان اتنت۔ ءُ آ گوشداران اَت۔ چی ءَ کہ بامن ءِ تہ ءَ یک راہ دربر ءُ یک سروکے ءِ دراھیں نشانی ساڑی اتنت۔ چشکہ بامن ءَ وھد بکار اَت۔ کہ آ وتی ھمے سروکی ءُ راھدبری ءِ دنیا ءِ دیم ءَ پیش بداشتیں۔ پدا آ ڈاکٹر دیدگ ءُ مزار شُت انت۔ ءُ بامن گوں میر شیہک ءَ پہ مہناز ءِ جست ءُ پُرس ءَ رادگ بوت۔ کہ رامین گوں آیاں گون اَت۔
 مہناز ءِ جست ءُ پُرس ءَ پد آ ھر سئے ڈرائنگ روم ءِ تہ ءَ اھت انت۔ ءُ بامن وتی براس رامین ءِ نیمگ ءَ چاران گْوشت۔ رامین تو منی براس ئے۔ منی جان ءُ جگر ئے۔ بلے یک مزنیں براسی ءِ ھیثیت ءَ من ترا گْوش آں کہ تئی ءُ مہناز ءِ تعلقداری نوں چشکہ وتی گُڈّی ئیں آسر ءَ سر بوتگ چشکہ شُمارا یک پیسلہ یے کنگی بیت۔
 ءُ رامین وتی براس بامن ءِ اے ناگتیں ھبر ءِ سر ءَ ھبکہ بوت۔ ءُ جست کُرت۔
 بامن منی براس تو چے گْوشگ ءَ ئے۔
 من گْوش آں کہ مہناز اچ وتی سہناں گرگ لوٹ اِیت۔ چی ءَ کہ گوں تو وش نہ انت۔
 بلے من گوں آئی وش اوں۔ من آئرا لوٹ آں۔ من گوں آئی زند گْوازینگ لوٹ آں۔ پرچا کہ من مہناز ءَ کست ءُ کینگ نہ کن آں۔ من ءَ مہناز ءَ چہ بد نئیت۔ من ءُ مہناز شریں جن ءُ مرد بوت کن آں۔ جنجال ایش انت۔ کہ آ منی نفسیاتی ویل ءُ جنجالاں نہ زانت۔ کہ من چے دوزھے ءِ تہ ءَ وت ءَ را مان کُرتگ۔ یا کہ من جاورانی چرخ ءِ تہ ءَ ھنچش اھتگ کہ من وت نہ زان آں کہ منی راہ ءُ کشک کُجا انت۔ مہناز مہر بہ کنت۔
 ءُ میر شیہک گْوشان بوت۔
 منی براس نہ زان آں۔ بلے تئی ءُ مہناز ءِ زند نوں یکجاہ نہ گْوز اِیت۔ چشکہ مہناز گوں من گْوشتگ۔
 چے مہناز ترا ھال داتگ۔ رامین گُڑاِت۔ کہ تنے وھدی رامین ءِ ھیال ایش اَت۔ کہ آئی جاورانی ھال ءَ کس سئی نہ اَت۔ بلے نوں آ زانت کہ مہناز آئی بارو ءَ گوں وتی براس ءُ ماس ءُ سیاد ءُ وارثاں المی گپ جتگ اَت۔ ءُ ایش پہ رامین ءَ یک مزنیں دردے اَت۔ یک ھنچشیں دردے اَت۔ کہ بلکنا آ ایشرا کدی شموشت مہ کُرتیں۔
 ھو رامین۔ مہنازمنی گہار انت۔ بلے مہناز گوں تو نشت نہ کنت۔ گُڑا شر تر ھمیش انت۔ کہ شمئے۔
 بلے منی براس۔ من مہناز ءَ لوٹ آں۔
 وھدے آ ترا نہ لوٹ اِیت۔ گُڑا تو آئرا چون لوٹ ئے۔ بامن لکمہ دیان بوت۔
 پمیشا کہ مہناز منی جنین انت۔ من ءُ آ دراھیں سرد ءُ گرماں دیستگ۔ من چہ مہناز جتا بوت نہ کن آں۔ من ءَ یک ملامتی ءِ مارشتے بیت۔ کہ اگاں من چہ مہناز جتا بہ باں۔
 گُڑاشمئے درنیام ءَ بد نیتی چے انت۔ بامن جست کُرت۔ ءُ رامین پسو دات۔
 من نہ زان آں۔ من پرائی وتی دراھیں زند ءَ قربان ءُ ندر کُرتگ۔ بلے من نہ زان آں۔ کہ مہناز اچ من چے لوٹ اِیت۔ چے لوٹ اِیت۔
 رامین چشکہ پریات کنان بہ بیت۔ گْوشان بوت۔ پرچا کہ آ مہناز ءَ گوں بوگ لوٹ اِت۔ ءُ مہناز ءَ گوں زند گْوازینگ لوٹ اِت۔ گُڑا مہناز اچ آئی چے لوٹ اِیت۔ ءُ آئی چشکہ ارس در بیا انت۔ آ گوں شیہک ءُ بامن ءَ گْوشان بوت۔ من ءَ دو سئے روچ بکار انت۔ من شُمارا ھال دیاں کہ من ءَ چے کنگی انت۔
 بس تو پکر بہ جن۔ من میر شیہک ءَ ھم گْوش آں کہ آ وتی گہار مہناز ءَ پوہ بہ کنت۔ کہ آیانی زند ءِ سوال انت۔ کہ اگاں یکجاہ بوت۔ کن انت۔ شر۔ نیکہ پدا۔ بامن رامین ءِ نیمگ ءَ چار اِت۔ کہ آئی چمانی تہ ءَ پہ مہناز ارس درا اتنت۔ آنکہ تمنی ءُ قومی زند ءِ تہ ءَ زالکار ءُ جنین آدم پادانی لتر زانگ بوت انت۔ بلے رامین وتی دراھیں بے راہ روی ءُ بے کشکی ءُ بے سیتی ءَ ابید پہ وتی جنین ءَ ءُ بلکنا پہ وتی جند ءَ گریہان اَت۔ کہ گردون ءِ چرخ ءِ تہ ءَ آ چہ وتی جنین ءَ اِنکس دور اَت۔ ءُ پدا آ پاد اھت انت۔
 دومی سُہب ءَ بامن چہ ایوان کلات ءَ دیم پہ اسٹینلے ہوٹل ءَ رادگ بوت۔ کہ اد ءَ میر صاحب واجہ کار بوھیر آئرا پہ دیوانی ءَ لوٹائینتگ اَت۔
 بامن سیاھیں دراجیں کوٹے گور ءَ کُرتگ اَت۔ ءُ سہریں رنگ ءِ گلو بندے گٹ ءَ مان کُرتگ اَت۔ ءُ باز دیر ءَ پد آ پتلونے پاد ءَ کُرتگ اَت۔ کہ وتی اسکول ءِ زمانگ ءَ پد وھدے آ شال ءَ اھت تومُدام پتلون پاد ءَ کُرت۔ آئی پتلون ملیشا رنگ ئیگ اَت۔ ءُ گرمیں آبریشمی پتلونے اَت۔ آ وتی سیاہ پالش کنوکیں بوٹاں پاداکُرتگ اَت۔ کہ ایشانی سُنٹ چو آدینک ءَ بلشک دات انت۔
 گْوستگیں شپ ءَ ھور بوتگ اَت۔ بلے نوں جنوری ءِ گُڈّی ئیں روچانی برکشانیں روچے اَت۔ شال ءِ منڈ ءُ ٹنڈیں دْرچک ترتر درا بوت انت۔ ءُ گوریچ ءِ روھویے کشان ھر چیز برپ کنان اَت۔
 آنکہ رامین ءِ شورلٹ کہ آئی پِس ءِ شیورلٹ گاڑی اَت۔ گیرج ءِ تہ ءَ اوشتوک اَت۔ بلے آ رامین ءَ پاد نہ کُرت۔ پرچا کہ رامین ءِ زند ءِ سر ءَ آ وت نہ وش ءُ مونجا اَت۔ کہ یک ورنائیں مردمے کہ آئرا زند ءِ تہ ءَ بازیں چیز کنگی اَت۔ ناگت ءَ گوں ھنچشیں جاوراں ڈیک وارتگ اَت۔ کہ ایش آئی دراھیں ردوم ءَ داشتگ اَت۔ ءُ آئرا رامین ءِ زند ءِ سر ءَ ارمان ءُ اپسوز آیگ ءَ اَت۔ کہ باید اَت۔ کہ گوں رامین چش مہ بوتیں۔ بلے بامن زانت کہ زند ءِ اے بلا ءُ آریپیں سرگْوست ءِ تہ ءَ ھر کسی وتی یک زندے اَت۔ ءُ وتی یک سرگْوستے اَت۔ کہ جاڑی ئیں زہگانی زند ھم چہ یک دومی ءَ جتا اَت۔
 چہ سریاب روڈ ءَ آ بگھی ءِ تہ ءَ سوار بوت۔ ءُ چہ سریاب پھاٹک ءَ ایدیم بوت۔ ءُ انگر آنگر چاران بوت۔ کہ آئی بگھی ءِ تہ ءَ نندوک آئی چیزانی چارگ ھنچش اَت۔ چشکہ کس ھاکم وتی سلطنت ءُ بادشاھی ءَ بچار اِیت۔
 بامن ءِ تہ ءَ مُدام وتی جند ءِ سر ءَ یک مزنیں دلبڈی یے اَت۔ ءُ آ وتی ذات ءِ ھمے دلبڈی ءُ اعتبار ءَ وتی زندگانی ءِ مزنیں سرمایہ ھیال کُرت۔ کہ وتی ذات ءِ سر ءَ بگیر اچ اے اعتبار ءُ دلبڈی ءَ زند بے تھام ءُ ھشک اَت۔ ءُ آ ھدائی شکر ءَ ادا کُرت۔ کہ وتی دراھیں ویل ءُ جنجالاں ابید زند ءِ بارو ءَ آئی گرپت سک ءُ سوگہ اَت۔ ءُ نوں کہ آ میر بوھیر ءَ گوں دیوان کنگ لوٹ اِت۔ گُڑا آ وتی اے اعتبار ءُ دلجمی ءِ سر ءَ گیشتر وش بوت۔
 بگھی ترپ ترپ کنان آئرا اسٹینلے ءِ بُن ءُ جہل کُرت۔
 ءُ آ وتی دراجیں کوٹ ءَ شر کنان وتی گوشاں وتی سہریں گلوبند ءَ مان کُرت۔ ءُ بگھی والا ءَ زردات ءُ اسٹینلے ھوٹل ءِ دومی مزّل ءَ رادگ بوت۔ ھموداں کہ میر ساحب۔ میر بوھیر ءُ ایدگہ سروک وتاک اتنت۔ میر بوھیر ءِ کمرہ چہ مردم ءَ پُھر اَت۔ کہ کسے آئی پلنگ ءِ سر ءَ نندک اَت۔ ءُ کسے جہل سوفگانی سر ءَ ءُ میر بوھیر ءُ تاج خان بُن ءَ کرسیانی سر ءَ نندوک اتنت۔ میر بیرم ءِ مودانی برکش دیم ءِ رکھب ءَ چہ پدّر بوت۔ کہ آ وش اَت۔
 ایدگہ مردماں آ پجہ نہ آورت کہ کئے انت۔
 کمرہ دراج ءُ پراہ اَت۔ بلے مردمانی بازی ءِ سبب ءَ تنک درا بوت۔ یک مزنیں اسٹوپ ءِ کھڑکی بُن ءَ زراب دیان دراھیں کمرہ ءَ نرم ءُ گرم کُرتگ اَت۔
 وھدے دروازگ پچ بوت۔ ءُ میرصاحب ءِ چم بہ بامن ءَ کپت انت۔ تو میرصاحب کہ وتی پلنگ ءَ تچک اَت۔ پاد اھت ءُ گوں وتی پراہ ءُ کشادگیں بشکھندگی ءَ بامن ءَ وش اھت بگل کُرت۔ ءُ دروت دات۔ بامن ءَ میر صاحب ءِ ھمے دروت دَیگ سک دوست بوت انت۔ پرچا کہ ایشانی تہ ءَ یک جوش ءُ لہڑگے مان اَت۔ کہ ایدگہ سروکانی تہ ءَ نہ اَت۔
 میر صاحب ساری ءَ آئی پِس ءُ ھاندان ءِ بارو ءَ جست کُرت۔ ءُ پدا گوں آئی ھال اھوال بوت۔ کہ باز دیر ءَ پد وتی جیل سنگتاں چاران ءُ گندان اَت۔ ءُ بامن ءَ وشی بوت۔ کہ ایش دراہ تنے وھدی زندگ اتنت۔ بگیر چہ پازل محمد ءَ کہ لہتیں روچ ساری۔ آ وت ءَ را خوک کُرتگ اَت۔
 بامن ءَ پہ پازل محمد ءَ سک ارمان ءُ اپسوز بوت۔ کہ آ وتی ورنائی ءِ تہ ءَ وتی زند ءَ گوں وتی دستاں زیان کُرتگ اَت۔
 پازل محمد سردار ءُ سردار زادگے نہ اَت۔ ءُ آ یک لس مردمے اَت۔ بلے چہ وطن ءُ ڈیھ ءِ مہرانی سبب ءَ آ جُہد کنان پہ وت یک جاہ ءُ ھندے جوڑ کُرتگ اَت۔ آنکہ بازیں چیزانی تہ ءَ آئی ھیال باز سک انتہا پسندی ئیگ اتنت۔ کہ گُڈّ سر ءَ بلکنا آئی ھمے انتہاپسندی آئی مرگ ءِ سبب اَت۔ کہ چہ زندگانی ءَ گیشتر اُمیت دارگ ءُ اُمیت وار بوگ گُڈّ سر ءَ وت کُشی ءُ خوکی ءِ تہ ءَ بدل بوت۔ پرچا کہ زند ترا ھچ چیز دات نہ کُرت۔ کہ تئی زندگانی وت زند ءِ یک مزنیں دادے
اَت۔ کہ تو ایشی تہ ءَ پیداک بوتگ اَت۔ تو زندگ اَت۔ ئے۔ تو دنیائی ءِ تہ ءَ اے کہ نوں ترا اے زندگانی ءَ چیزے دیگی اَت۔ چہ جائیکہ تو ایشرا بزانتیں۔
 زند ءِ سیاست۔ مذہب۔ ازم ءُ آرٹ۔ ءُ ایدگہ دراھیں سرگرمی زندگ بوگ ءِ جتاجتائیں رنگ اتنت۔ جتا جتائیں کشک ءُ بہر اتنت۔ کہ بنی آدم ھمے کشک ءُ بہرانی تہ ءَ وتی زند ءَ گْوازینت ءُ پدا مرت۔ کہ ایشی ھچ چیزے معنا نہ داشت۔ کہ معنا دیوکیں شی ءُ قوت وتی بنیا دم ءِ جند اَت۔ کہ آ ھدا ءَ ھم شوھاز کُرت۔
 پازل محمد مرگ ءِ سر ءَ گوں میر صاحب ءُ گوں ایدگہ سنگتاں ارمان ءُ اپسوز کنان پدا بامن ءِ دست ءَ میر صاحب گپت ءُ آ ھر دوہ پاد اھت انت۔ ءُ میر صاحب آئرا تہ بہ تہیں کوٹی ءِ تہ ءَ بُرت کہ ایش خلوت ءِ یک کسانیں کوٹی یے اَت۔ کہ آئی تہ ءَ دو سوفگ دیم پہ دیم ایر اتنت۔
 میر صاحب ءُ آ یم پہ دیم نشت انت۔ تو میرصاحب اچ آئی جست کُرت۔
 من اِشکُتگ کہ ترا کمشنر واجہ کار محمدخان لوٹائینتگ اَت۔ چے ھیر اَت۔
 ءُ بامن بشکھندگ بوان پسو دات۔
 بلے میر صاحب تو من ءَ ایش بگْوش کہ ترا کئے ھال داتگ کہ من ءَ کمشنر کلات لوٹائینتگ۔
 ءُ میر صاحب بشکھندگ بوت۔ کہ آئی بشکھندگی تاں آئی گوش بُناں رس اِت۔
 ابا مارا وتی جِنّ گون انت۔ کہ مارا ھال دَینت ءُ پدا میر صاحب ءِ دیم ءَ یک گران سنگیں بشکھندگی یے اھت ءُ گْوشان بوت۔ ما زان ایں کہ سرکار مارا پروشگ ءِ جُہد
کنان انت۔ ءُ سردارنی یک نوکیں نسل ءُ ٹولی یے جوڑ کنان انت۔ کہ اے ھما پرنگیانی زمانگ ءِ نسل انت۔ کہ انونیں ھاکم اے نسل ءِ مروکیں بدن ءِ تہ ءَ پدا ھون مان کنان انت۔ ءُ ایش مئے دیمروئی ءِ مزنیں سنگ راہ جوڑ بنت۔ بلے مئے وتی سرکار ءِ تب ءُ رخ فیوڈل ءُ جاگیردار نہ انت۔ گُڑا اے مُلک ءَ ھمے پیم ءَ وتی جاگیر ءِ پیم ءَ ھلینگ لوٹ انت۔ ءُ اے میر ءُ سردار ھمے جاگیر دارانہ راج ءِ ذریعہ انت۔ کہ دیمتر ءَ ایش پمّا مزنیں خواری پیداک کن انت۔ ءُ مروچی سرکار وتی بیوروکریسی ءُ سردارانی دستی ءَ اد ءَ ھاکم انت۔ پرنگی شُتگ بلے سردار ءُ تئی کمشنر واجہ محمد خان زندگ انت۔ گُڑا پمن ءُ پرتو راہ پشت نہ کپتگ۔
 ءُ پدا میر صاحب کہ نوں آئی مود تیزی ءَ اسپیت بوان اتنت۔ گْوشان بوت۔
 سوچ کمشنر ءَ۔ من ءَ ایش بگْوش کہ تو پارٹی ءِ تہ ءَ کدی کائے۔ من لوٹ آں کہ ترا ساری ءَ پارٹی ءِ سوبائی جنرل سیکریٹری بہ کن آں۔ رند ءَ تئی وتی لائکی ءُ گشاد کہ تو چے کن ئے۔
 بامن ءَ ھبر اَت۔ کہ میر صاحب اچ آئی چے جست کنت۔ ءُ آ چشکہ پرے جست ءِ پسوء۔ ساری ءَ سرین بند ءُ تیار اَت۔ میر صاحب ءِ چمانی تہ ءَ چاران گْوشت۔
 میر صاحب منی ھمیرسیاستدان ءِ نہ انت۔ نہ زان آں پرچے من ءَ ھیال کئیت کہ من سیاستدانے بوت نہ کن آں۔
 بلے تو سیاستدانے ئے۔ میر صاحب لکمہ دیان بوت۔ بامن بشکھندگ بوان گْوشت۔
 سیاستدان ھما انت۔ کہ سیاست ءِ پِڑ ءَ انت۔ شاہ نویس ھما انت۔ کہ نوشتہ کنت۔ ءُ ازمکار ھما انت۔ کہ آ اِزم ءِ تہ ءَ بُڈ شتگ۔ ھیال ءُ تسور ءِ تہ ءَ نہ منّ تئی پیم ءَ سیاستدانے بوت کن آں۔ ءُ نیکہ تو شاہ نویسے بوت۔ کن ئے۔ ھر کس یک چیزے کنت۔ گُڑا ھما تب ءِ تہ ءَ زانگ بیت۔ من سیاست ءِ سر ءَ پکرآنکہ جن آں بلے من سیاستدانے نہ اوں۔ بلے تو مزن ئے۔ مستر ئے۔ واجہ اے تو من ءَ سیاستدانے ھیال کن ئے۔ گُڑا ایش تئی چمانی کار انت۔ من چے گْوشت۔ کن آں۔
 ءُ بامن ءِ گپّاں پہ دلگوش گوشداران میرصاحب گْوشت۔
 بلے من ترا سیاستدانے جوڑ کنگ لوٹ آں۔
 اگاں من بوت۔ مہ کن آں گُڑا۔
 بلے من زان آں کہ تو بوت۔ کن ئے۔ من ترا تئی پِس ءُ تئی دراھیں کہول ءَ زان آں۔ کہ تو سیاستدانے بوت۔ کن ئے۔
 بامن میر صاحب ءِ چمانی تہ ءَ چاران بوت۔ ءُ نہ زانت کہ چے بگْوش اِیت۔ ءُ چے مہ گْوش اِیت۔ پرچا کہ تنے وھدی بامن وتی سر ءَ دراھیں دلجمی ءُ اعتبار ءَ ابید وت ءَ را چیزانی بارو ءَ دلجم ھیال نہ کُرت۔ چشکہ آئرا وتی سر ءَ اعتبار ءَ پہ یک دگہ زمانگے بکار اَت۔ پرچا کہ آ وتی دل ءِ ھبراں تنے وھدی چو پچیں کتاب ءِ پیم ءَ میر صاحب ءِ دیم ءَ ایر کنگ ءَ چہ ھرز کُرت۔ ءُ پدا میرصاحب ءِ نیمگ ءَ چاران آ واھگدار بوت۔ کہ وتی دل ءِ گپّاں وتی زبان ءِ سر ءَ بیار اِیت۔ ءُ آ گْوشت۔
 تئی سیاست ءِ تہ ءَ جنگ ءُ دعوایے مان انت۔ ءُ من جنگ ءُ دعویٰ نہ لوٹ آں۔ من ءَ زند ءِ عدم تشدد ءِ فلسفہ بکار انت۔
 ءُ میر صاحب چشکہ وش بہ بیت۔ گْوشان بوت۔
 بچار تو راست گْوش ئے۔ کہ اسل چیز سیاست انت۔ کہ تو مہلوک ءِ جمعی لوٹانی ھاتر ءَ یک چن ءُ لانچے زورئے ءُ ایشرا دیم ءَ برئے۔ نوں ایشی ذریعہ ءُ ایشی وسیلہ چے بہ بنت۔ ھو راست انت۔ کہ جنگ ءُ دعویٰ یا کہ عدم تشدد۔ ءُ من چو تئیگ ءَ عدم تشدد ءِ حق ءَ اوں۔ من ھم ھما چیز ءَ لوٹ آں کہ تو لوٹ ئے۔
 بلے کمیونسٹ پارٹی۔ تشدد ءَ یک سیاسی فلسفہ یے ھیال کنت۔
 ءُ میر صاحب کھند اِت۔ چے تو من ءَ کمیونسٹے ھیال کُرتگ۔
 ءُ بامن یکدم لکمہ دات۔ تو کمیونسٹے ھست ئے۔
 میر صاحب نہ زانت کہ چے بگْوش اِیت۔ چُپ بوت۔ ءُ یک زرے چُپی ءَ پد گْوشان بوت۔
 ابا مئے پد منتگیں قومانی مردمانی ھاتر ءَ سیاست یک پرزے۔ یک پیشگے نہ انت۔ چشکہ پہ امریکائیاں ایش یک پیشہ یے۔ بلے پمّا پرزے۔
 بامن نہ زانت کہ چے بگْوش اِیت۔ ءُ پدا بامن گْوشان بوت۔
 من ءَ موکہ بدئے۔ چار پنچ روچ۔ کہ من پکر بجن آں۔ پدا من ترا گْوش آں۔
 شر میر صاحب گْوشت۔ ءُ پاد اھت۔ ءُ دروازگ ءِ بُن ءَ میر صاحب وتی مہروانیں دوست ءَ برائی کوپاں ایر کنان گْوشت۔ ابا مردم نیست۔ مردم۔ قھط الرجال انت۔ چشکہ عرب گْوش اِی۔ یعنے مردم ءِ ڈُکال۔ سیاھیں ڈُکال۔ پدا کھندان میر صاحب ءُ بامن گوں سنگتاں ھور کپت انت۔
 دومی روچ ءَ آ پد ءُ پد کلات ءِ رادگ بوت۔ تانکہ وتی زند ءِ سر ءَ پکر جنان بہ بیت۔ بامن نہ زانت کہ چے پیم ءَ اچ وتی ھمے زند ءِ ھمروچیگیں اڑ ءُ جنجالاں چہ در کپ اِیت۔ چی ءَ کہ زند مُدام گوں وتی ھر روچ ءِ ٹِک دَیگ ءَ گوں یک نوکیں سورت ءُ دروشمے ءَ پیداک بوت۔ آنکہ چہ سر بر ءُ سطھ ءَ ھنچش گندگ بوت۔ چشکہ دراھیں روچ ءُ شپ یک پیم ءَ اتنت۔ کہ ظاہر ءَ زند ءِ تہ ءَ بدل سدلے گندگ آئیگ ءَ نہ اَت۔ بلے زند بامن ءَ ھر روچ یک دگہ رنگ ءُ دگہ دروشمے ءِ تہ ءَ زانگ بوت۔ ءُ اے زانت ءُ زانگ چہ ھما رد عمل ءَ پدّر بوت۔ کہ آ یعنے بامن پیش آئیوکیں چیزانی سر ءَ وتی جند ءِ ردعمل ءَ پیش داشت۔ ءُ زند ءِ ھزاریں۔ رنگانی تہ ءَ بنی آدم ءِ ھزاریں ردعمل اتنت۔ کہ وتی نوکیں اڑ ءُ جنجالانی تہ ءَ چشک آئرا اے رد عملاں پیش دارگی اَت۔ تانکہ آ زند ءِ ردوم ءِ دیمروئی ءِ تہ ءَ بہر بزور اِت۔ ءُ دومی وتی جند ءِ وجود ءُ ھست ءِ بوگ ءِ ثابت ثبوتی ءَ بند اَت۔ کہ آ ھست اَت۔ آ موجود اَت۔ ءُ آ ساڑی اَت۔
 ءُ گوں ھمے دوئیں چیزاں بندوکیں شئے وھد ءُ پاس ءِ مارگ ءُ مارشت اَت۔ کہ بامن وتی جند ءِ رد ءُ عملانی رد ءُ ریسگ ءِ آسر ءَ وھد ءِ ھیال کُرت۔ یعنے ھمے چیزاں ردوم ءِ وقفہ ءِ نام وھد اَت۔ ءُ بلکنا زند ءِ تہ ءَ وقفہ نیست اَت۔ بلکنا ایش وت یک کش ءُ کرار ءَ جاری ءُ ساری ئیں چلشتے اَت۔ کہ ایش کدی ماتل دارگ نہ بوت۔ ایشی تہ ءَ ھورکی ءُ ھالی گری نیست اَت۔ بلکنا ایش یک جویے اَت۔ کہ تچان اَت۔ ءُ بنی آدم ھمے تچوکیں جو ءِ تہ ءَ وت یک آپے اَت۔ کہ تچان اَت۔ کہ آئی ردعملانی پیش دارگ بائد اَت۔ کہ ھنچش بوتیں۔ کہ آ گوں زند اے جو ءَ تچان بوتیں۔
۔ کہ کدی کدی زند ءِ پیسلہ اِنکس مشکل بوت انت۔ کہ آئی رد عمل اِنکس مزنیں اڑ ءُ جنجالے پاد کُرت انت۔ کہ مردم پیسلہ نہ کُرت۔ کہ اے دمان ھنچش تور اِت۔ چشکہ وھد ءِ چلشت اوشتاتگ یا کہ وھد مردم ءِ ھمراہ نہ اَت۔
 بلے مردم ءَ را الم ءَ یک پیسلہ یے کنگی اَت۔ تانکہ مردم زند ءِ تچوکیں بہرے جوڑبہ بیت۔ نہ کہ آ پُشت ءَ پشت کپت۔
 ءُ بامن ءَ گوں وھد ءِ مارشت ءَ اولی وار مارشت بوتگ اَت۔ کہ بنی آدم ءِ زند ءِ دراھیں بے سوبی ءُ باء دَیگ مردم ءِ پیسلہ نہ کنگ ءِ سبب ءَ اتنت۔ کہ آ وتی پیسلہاں پشت ءَ دور داتگ اَت۔ پہ دگہ روچے۔ پہ دگہ وھد ءُ زمانگی ءَ۔ بلے وھد گْوزان اَت۔ ءُ مردم ءَ را وتی ردعمل ءَ پیش دارگی اَت۔ ءُ وتی زند ءِ المیں پیسلہ پہ مُدام ماتل دارگ بوت انت۔ کہ مرگ زند ءِ چلشت ءِ تہ ءَ ھما ماتل دارگ ءُ ھما وقفہ اَت۔ کہ آئی پد ءُ پُشت ءُ دیمی پدی۔ بُرزی ءُ جہلی ءَ ھچ ھرکتے نہ اَت۔
 زند پیسلہانی نام اَت۔ زند بنی آدم ءِ المیں آزاتی ءِ نام اَت۔ راستی ءُ ھدا ءِ مارشت ءَ مردم ءَ ھما دمان ءَ بوت۔ وھدے بنی آدم وتی زند ءِ المیں پیسلہاں گوں زند ءِ المیں آزاتی ءِ مارشت بہ کُرتیں۔
 مروچی بامن ءَ میر بوھیر ءِ چست کُرتگیں جستانی سر ءَ یک پیسلہ یے کنگی اَت۔ کہ تنے وھدی آ چشکہ زند ءِ بارو ءَ ھنچش ناسئی ءُ بے ھبروتی روچاں تہر کنان اَت۔ کہ آئی گْوستگیں دراھیں روچانی زند یک تہلیں سرگْوستے اَت۔ کہ آئی سر ءَ گْوستگ اَت۔ ءُ آ وتی گْوستگیں زند ءِ سر ءَ پشومان ھم نہ اَت۔ پرچا کہ آ ھر چیزے کہ کُرتگ اَت۔ گُڑا پہ وتی ڈیھ ءُ گل زمین ءَ کُرتگ اَت۔ کہ آخر اے ڈیھ ءُ اے گلزمین آئی گُڈی ئیں نشان اَت۔ کہ اد ءَ آئی پِس ءُ پیرک ءِ ھڈ کھڈ اتنت۔ ءُ اد ءَ آئرا ھم باندا کھڈ بوگی اَت۔ کہ اے ڈیھ ءِ ھاتر ءَ ایشی شری ءُ جوانی ءِ ھاتر ءَ آئرا یک شریں کردارے پیش دارگی اَت۔ کہ ایشی نام ءُ توار دنیا ءِ تہ ءَ پیش دارگ ءَ پہ آ وتی کار ءُ کردار ءَ پیش داشتگ اَت۔ کہ پریشی آدگہ ھم کار کنگ لوٹ اِت۔ ھما کار کہ ایشی تہ ءَ آ وتی جند ءِ واھگ ءُ لوٹاں گوں مہلوک ءِ واھگ ءُ لوٹاں یکجاہ کنگ یکجاہ بہ کنت۔ چی ءَ کہ بگیر چہ مہلوک ءِ واھگ ءُ لوٹاں ایوک ءَ آئی وتی واھگ ءُ لوٹانی ھچ معنا ءُ ھچ متلبے نہ اَت۔ آنکہ آ وتی جند ءِ ذات ءِ چیزے واھگ ءُ لوٹ اتنت۔ بلے اے واھگ ءُ لوٹ وت گرذیں واھگ ءُ لوٹ نہ اتنت۔ پہ مادی ئیں چیزانی ھاتر ءَ نہ اتنت۔ کہ دنیا ءِ دراھیں دولت ءُ مال ءُ مڈی آئی بہ بنت۔ کہ دراھیں دنیا ءِ نام ءُ توار آئی بہ بیت۔ کہ آ دنیا ءِ تہ ءَ طاقت ءُ زور ءِ سرچمگ بہ بیت۔ ایش آئی ھُب ءُ واھگ نہ اَت۔ بلکنا آئی ھُب ءُ واھگ ھمیش اَت۔ کہ چے پیم ءَ آ وتی زند ءِ ھما معنا ءُ متلب ءَ دربگیج اِیت۔ کہ اود ءَ یک چیزی ءِ اومان ءُ واھگ ءِ تہ ءَ آئرا دنیا ءِ دراھیں چیز بہ رس انت۔
 ایش یک چیزی ءِ اومان چی اَت۔ ءُ مردم ایشرا چون حاصل کُرت۔
 چے ھدا ھما اولی ءُ آخری اومان ءُ واھگ نہ اَت۔ کہ ھر مردم ایشرا لوٹ اِت۔ یا چشکہ میر بوھیر گْوشگ ءَ اَت۔ کہ اے گُڈّی ئیں واھگ سیاست انت۔ کہ اگاں لوٹ اِت۔ گُڑا سیاست پرائی المیں چیزے اَت۔
 بلے بامن نہ زانت کہ اے دنیا ءِ تہ ءَ مردم ءَ گُڈّ سر ءَ چے کنگی اَت۔
 ءُ میر بوھیر ءِ ھبراں آ چَپ کُرت۔ ھم نہ کُرت۔ چی ءَ کہ میرصاحب ءِ گپّاں آنکہ آ یک مذہبی ھُبے نہ زانت بلے تمنی ءُ قبیلہ داری زند ءِ تہ ءَ یک مردمے یک چیزے کُرت۔ کُرت۔ گُڑا میر صاحب ءِ زوھد ءُ جُہد ستا ءِ لائک اَت۔ کہ آ یک قومی ءُ تمنی زند ءِ مردماں نوکیں دنیا ءِ بارو ءَ یک نوکیں شعور ءُ آگہی یے داتگ اَت۔ کہ اگاں آ بلوٹ اِتیں۔ گُڑا وتی زند ءَ پہ یک روژنائیں راہ ءُ ھندے دات کُرت۔ کہ ایشی تہ ءَ سردارنی پُشت ءَ روگ۔ یا کہ وتی مادی ئیں گُزر ءُ لوٹانی ھبر ءِ تہ ءَ ھورت ءُ ھام بوگ ءِ جاہ ءَ علم ءُ زانت ءِ روژنائی ءِ تہ ءَ دیم شُت کُرت۔ ءُ گوں ایدگہ قومانی دوستی ءُ ھمسایگی ءَ پہ وتی یک نوکیں زندے شوھاز کُرت۔ پمیش میر صاحب ءِ زند آنکہ پرائی آئیڈیلیں زندیے نہ اَت۔ بلے میر صاحب ءِ زند ءَ جتا آئرا قومی زہرگ ءُ غسہ۔ کست ءُ کینگ۔ قبیلہ داری۔ جنگ ءُ جیڑہ۔ تنک نظری ءُ بیرگیری ءَ بگیر دگہ ھچ نظر آیگ ءَ نہ اَت۔ کہ میرصاحب ءِ سیاسی جُہد اسل ءَ ڈیھ ءِ تہ ءَ یک نوکیں شعورے پیداکنگ اَت۔ کہ آ بگیر چہ یک ڈنی ھاکمی ءُ زوری ءَ۔ وتی زند ءِ المیں پیسلہاں وت بکُرتیں۔ زوت ھمے شعور ءُ آگہی ڈیھ ءِ تہ ءَ یک نوکیں چیزے اَت۔ کہ اچ اداں ساری کس مہلوک ءَ را اے شعور ءُ آگہی نہ داتگ اَت۔ پمیشا میرصاحب ءِ دراھیں سوشلزم۔ ءُ لبرل ازم ءُ کمیونزم ءُ بالشویکزم ءِ گپ آنکہ جدید سیاست ءِ تہ ءَ یک مزنیں ڈس ءُ نشانے اتنت۔ بلے اچ آئی دراھیں ترقی پسندیں نظریاتاں ابید آئی عدم تشدد ءِ راہ ءُ کشک یک نوکیں چیزے اَت۔ کہ ایش بامن ءَ دوست آیگ ءَ اَت۔ کہ ایش گوں بامن ءِ جند ءِ زند ءِ فلسفہ ءَ گوں مئیل داشت انت۔ یا کہ ھم تپاک اتنت۔ چی ءَ کہ بامن وت چو میرصاحب ئیگ ءَ یک ھنچشیں راج ءُ چاگرد ءِ تہ ءَ بود ءُ باش کنان اَت۔ کہ اد ءَ ھر شئے ءِ بنیات۔ غسہ۔ بیرگیری۔ کست ءُ کینگ۔ جنگ ءُ دعویٰ۔ ءُ وتی تمنی ءُ قومی عزت ءُ شان ءُ شرپ ءِ تیر ءُ تمبو ءِ سر ءَ ایر اَت۔ ءُ میر صاحب وتی نوکیں شعور ءُ آگہی ءِ تہ ءَ پہ مہلوک ءَ یک نوکیں راھے پچ کُرتگ اَت۔ کہ تمنی غسہ ءُ بیرگیری ءِ جاہ ءَ آ عدم تشدد ءِ راھبنداں زند ءِ المیں ردوم ءِ پُشتی وانی ءُ کمک ھیال کُرت۔ چی ءَ کہ گُڈّ سر ءَ بنی آدم ءِ واھگ ءُ لیکہ اے دنیا ءِ تہ ءَ زندگ بوگی اَت۔ نیکہ گوں یک ھنچشیں مرگی ءَ دچار کپگی اَت۔ کہ ایشی سر ءُ بن کسی ءِ پکر ءِ تہ ءَ نہ اَت۔ کہ آخرس ھما قبیلہ داری ءُ تمنی گیرت چی یے اَت۔ کہ ھر مردم بگیر چہ یک پکر ءُ ھیالی ءَ پریشی مرگ ءَ اَت۔ چے اے دراھیں عزت ءُ شان ءُ شرپ ءُ نام ءُ نسب۔ ءُ نام ءُ توار مروچیگیں شعوری زند ءِ تہ ءَ پوک ءُ بے سیت نہ اتنت۔ کہ نو آباتیانی نظام ءُ راھبند ءِ تہ ءَ آیانی ھیثیت ءُ درجگ چہ یک گلام ءُ کمزوری ءَ کم نہ اَت۔ بلے دومی نیمگ ءَ آ وتی عزت ءُ شان ءُ شرپاں برجاہ دارگ ءِ ھاتر ءَ لٹ ءُ چماک اتنت۔ چشکہ دنیا آیانی پادانی چیر ءَ بہ بیت۔ ءُ آیانی غسہ داشت نہ بوت۔ آیانی کست بے کچ ءُ بے کساس اَت۔ ءُ آیانی بیرگیری ازلی ءُ ابدی اَت۔ گُڑا چے اے مروچیگیں دنیا ءِ جاورانی تہ ءَ تمنی ءُ زند ءِ لوٹ ھست اَت۔ چے اچ اے تنکیں شعور ءَ در کپگ ءَ یک پراہ ءُ کشادگیں شعور ءِ تہ ءَ داخل بوگ ءُ پُترگ آیانی زند ءِ المیں لیکہ نہ اَت۔ تانکہ یک نوکیں شعورے دیم ءَ بیاتیں۔ تانکہ زنددیم ءَ بہ شُتیں۔ چیا کہ زنداوشتاتگ اَت۔ ءُ قبیلہ ءُ تمنی زند ءِ تنکیں شعور ءِ بہر بوتگ اَت۔ کہ اد ءَ زند گٹو اَت۔ ءُ آئی گین بند اَت۔ ءُ ساہ در کپگ ءَ نہ اَت۔ کہ میر صاحب ءِ سیاست آنکہ طبقاتی جُہد ءُ تشدد ءِ سر ءَ ایر اَت۔ بلے میرصاحب زانت کہ تشدد آئی المیں لیکہ نہ اَت۔ پرچا کہ آ زانت کہ اے راج تنے وھدی وتی نام ءِ نوشتہ کنگ ءَ نہ زانت گُڑا ایش چون سوشلزم ءُ لبرل ازم ءَ بزانتیں۔ بلے میر صاحب ھیال ءُ پکر ءُ نظریاتی ردوم ءُ دیمروئی ءِ سر ءَ ھم سکھت ءُ یکین کُرتگ اَت۔ کہ بنی آدم ءِ پکر ءُ ھیال ھم چہ یک قومے ءِ جہالت ءُ نادانی ءُ نا بزانتی ءَ داشت نہ بوت انت۔ کہ پہ وتی یک نہ یک ڈولے یک راھے در کُرت۔ چشکہ آپ وتی راہ ءَ وت جوڑ کُرت۔ گُڑا فلسفہ ءُ پکر ءُ نظریہ ھم چو تچوکیں آپ ءَ پہ وت راہ جوڑ کُرت انت۔ کہ میرصاحب ھمے جدید ءُ نوکیں راہ ءُ کشکاں گوں قومی ءُ تمنی زند ءِ مارشت ءُ مارگاں یک جاہ کنگ لوٹ اِت۔ پرچا کہ میر صاحب وتی قوم ءِ رکھب ءُ تب ءَ زانت کہ ایشی تہ ءَ اگاں علم نیست اَت۔ بلے وتی ڈیھ ءُ ڈگار ءَ گوں یک المی مہرے ھست اَت۔ ءُ وتی جند ءِ آزاتی ءِ یک مارشتے آئرادائمی گون اَت۔ کہ ایشرا کس رد کُرت نہ کُرت۔ پرچا کہ راجدپتر ءِ چھیل ءُ چانکانی تہ ءَ آئی وتی یک ھیثیتے۔ زبانے۔ دود ربیدگ ءُ زانتے ھست اَت۔ کہ ایش آیاں چہ دومیاں جتا کُرت۔ بلے چش نہ آ چہ دومیاں کست بہ کُرتیں۔ آیاں دنیا ءِ ایدگہ قوماں گوں نندگی ءُ پاد آیگی اَت۔ ءُ نوآبادیاتی دور ءِ تہ ءَ سامراج ءِ ساڑی بوگ ءِ تہ ءَ آیاں ایوک ءَ سوشلزم بکار اَت۔ لبرل ازم بکار اَت۔ تانکہ اے مُلک ءِ ایدگہ مردماں گوں یکجاہ آ پہ وت انساف بہ لوٹ اِتیں۔
 آنکہ اے مُلک ءِ تہ ءَ بازیں مردم ءِ مذہب ءِ عنسر ءَ کارمرز کنگ لوٹ اِت۔ کہ مذہب اے مردماں یک جاہ کنگ ءُ آیانی تہ ءَ ھم تپاکی کار اِیت۔ بلے میرصاحب اے عنسر ءَ المیں دروشمے ھیال نہ کُرت۔ چی ءَ کہ آئی قوم ءِ مردم آنکہ مذہب ءَ گوں بندوک اتنت۔ بلے مذہب آیانی اھساس کمتری یا کہ کمتری ءِ مارشت ءِ سبب ءَ پیدا نہ بوتگ اَت۔ بلکنا مذہب۔ آیانی دود ءُ ربیدگ ءِ یک کشک ءُ بہرے اَت۔ کہ ایشرا گیشتر بیان کنگ ءَ چہ ھداں گیش بُرز کنگ ءُ بُرزجنگ بلوچانی شعور آگہی ءِ بہرے نہ اَت۔ آنکہ مذہب آیانی زند ءِ المیں بہرے اَت۔ چشکہ ساری ءَ گْوشگ بوتگ بلے بازینانی تہ ءَ ایش یک کمزوری ءِ مارشتے اَت۔ ءُ میرصاحب اچ ایشی آگہ اَت۔ پمیشا آ وتی قوم ءِ مذہب ءَ گوں دوستی ءَ شر زانت ءُ ایشرا نہ سُرینت۔ پرچا کہ عقیدگ گُڈّ سر ءَ ھدا ءُ بنی آدم ءِ نزینکی ءُ سیادی ءَ پیش داشت کہ نوکیں دنیا ءِ سیاست۔ علم ءُ زانت سامراج ءُ جنگ ءُ دعوایانی تہ ءَ مذہب ءِ کار ءُ کرد کم اَت۔ ءُ نیکہ مروچیگیں جنگ ءُ دعویٰ مذہبی جنگ ءُ دعویٰ اتنت۔ بلکنا ایش راجدپتر ءَ وتی گذر ءُ لوٹانی سر ءَ چست بوان اتنت۔
 تمنی زند ءِ زور ءُ طاقت مئے قوم ءِ سر ءَ چہ مذہبی شعور ءَ گیشتر مان اَت۔ کہ ایش پمیش تنک نظرگْوشگ بوت۔ پرچا کہ مذہب ءِ شعور گیشتر پراہ ءُ کشادگ اَت۔ بلے مذہبی شعور ءِ گُڈّ سر ھدا ءَ سر بوت۔ ءُ ھدا بنی آدم ءِ دل ءِ تہ ءَ اَت۔ یا کہ کدرت ءِ تہ ءَ آئی نشانی گندگ ءَ اھت انت۔ اے جست ءَ راجدپتر ءِ چھیل ءُ چانکانی تہ ءَ درگیجگ بوت۔ کہ ایوک ءَ یک انساف کنوکیں ھدا ءِ راجدپتر ءِ تہ ءَ مان اَت۔ ءُ راجدپتر ءَ ھرکت دیان اَت۔ کہ پریشی زانگ ءُ سیاست دان بکار نہ اَت۔ بلکنا یک ولی ءُ اولیایے بکار اَت۔ ءُ ھر کس کہ ھدا ءِ جست ءَ وتی سیاست ءِ تہ ءَ بہر جوڑ کُرتگ اَت۔ گُڑا آ گوں ھدا ءَ ایماندارنہ اَت۔ بلکنا ایش مذہب ءِ استھسال اَت۔ ءُ میر صاحب مذہب ءِ استھسال ءَ چہ کُلاں مستریں ءُ مزنیں گناہ ھیال کُرت۔ پمیشا آ مذہب ءِ جست ءِ سر ءَ وتی قوم ءَ بدراہ کنگ نہ لوٹ اِت۔ آنکہ وتی ذاتی زند ءِ تہ ءَ آئرا اگاں سوشلزم بکار اَت۔ گُڑا آئرا ھدا ھم بکار اَت۔ پرچا کہ ھدا ھم گوں وتی بندگاں انساف کنگ لوٹ اِت۔ ءُ اگاں وت بنی آدم پہ یک انساف داریں راجی ءَ جُہد کنان اَت۔ گُڑا ھدا ھتماً گوں آئی گون اَت۔ بلے ایش مردمانی ذاتی جست ءُ سوال اتنت۔ کہ گوں سیاست ءَ آیانی ھچ تعلقداری یے نہ اَت۔
 بامن میرصاحب ءِ سیاست ءَ وتی ڈول ءَ ھمے لوزانی تہ ءَ زانتگ ءُ پوہ بوتگ اَت۔ ءُ آنکہ آ وت ءَ راھمے سیاست ءِ یک المیں بہرے ھیال کُرت۔ بلے آ ایشی تہ ءَ عملی سورت ءَ بہر گرگ نہ لوٹ اِت۔ چی ءَ کہ بامن وتی جند ءِ ھمیر ءِ تہ ءَ زانت کہ آ زند ءَ یک المی عملے۔ یک زوھد ءُ یک جہدے ھیال کُرت۔ بلے آئی اے عمل ایوک ءَ سیاست نہ اَت۔ بلکنا زند ءِ بازیں دگہ کشک ءُ راہ اتنت۔ کہ آ ھمے کشک ءُ راہ ءِ سر ءَ روان وتی زند ءِ المیں لیکہ ءُ مکسد ءَ زانگ ءُ پوہ بوگ لوٹ اِت۔
 آ وتی تخلیق ءُ درانگازی ءِ آچ ءِ تہ ءَ بُن گرگ لوٹ اِت۔ ءُ فنا بوگ لوٹ اِت۔ تانکہ آفنا بہ بیت۔ ءُ پُر بہ بیت۔ تانکہ چہ وتی درانگازی ءِ جٹ ءُ پُراں آ یک وارے پدا چش ھما لاھوتی ئیں مرگ ءَ اچ ایشی پراں زندگ پاد بئیت۔ چے ایش بوت کنت۔
 آ گوں میر بوھیر ءَ دیم پہ دیم بلکنا وتی گپّاں جت مہ کُرتیں۔ پرچا کہ آ میر بوھیر ءِ عزت ءَ اِنکس کُرت۔ کہ پرائی باز مشکل ءُ گران بوت۔ کہ اگاں یک ءُ دوہ روچانی تہ ءَ آ میرصاحب ءَ ھال بداتیں کہ آ سیاست کنگ نہ لوٹ اِیت۔ بلکنا آ شاہ نویسے بوگ لوٹ اِیت۔ کہ آئی ھیال پہ المی زند ءِ گُڈی ئیں عملی کار زند ءِ گُڈّئیں مزل ءُ لیکہ ھرپانی تہ ءَ چیر اَت۔ کہ اے ھرپ ءُ اے لوذ ءُ اے ازم زند ءَ چہ پُراں در کُرت انت۔ ءُ یک جون ءُ جسد ءُ یک نام ءُ نشانے داتنت۔ کہ دراھیں زند ءِ گُڈّ سر ءَ چند ارزان ءُ آسانیں ءُ سادگیں لوزانی تہ ءَ بیان کنگ ءِ یک جہدے اَت۔ کہ ھمے جہدمردم ءَ گوں راستی ءَ گوں حقیقت ءَ یکجاہ کُرت۔ ءُ مردم وتی پادگاں چہ ڈگار ءَ سندوک ھیال کُرت۔
 آنکہ بامن زانت کہ چہ ایدگہ دنیا۔ ھرپ۔ ءُ لوز ءُ گالبند مزنیں اھمیتے مہ داشتیں۔ پرچا کہ اے دنیا ءِ تہ ءَ ھر مردم وتی شعور ءُ وتی آگہی ءِ بنیاتانی سر ءَ زند ءِ راستیاں زانگ ءِ جُہد کُرت۔ کہ پرائی تخلیق۔ درانگازی۔ ءُ شوھاز زند ءِ۔ سرچمگ اتنت۔ کہ ایوک ءَ یک تخلیق کنوکیں مردمے اے زند ءَ زانت ءُ۔ پوہ بوت۔ ءُ آئی ستا ءِ کُرت۔ نیکہ ھما مردم کہ آ چہ زند ءَ گیش لوٹ اتنت۔ بلے تخلیق کار زند ءَ دات۔ چہ زند ءَ لوٹ نہ کُرت۔ زند مردم ءَ ھچ چیز دات نہ کنت۔ بامن مُدام ھیال کنان بوت۔ پرچا کہ زند ءِ وت مزنیں داد ھمیش اَت۔ کہ مردم زندگ اَت۔ چہ زندگانی ءَ گیش۔ چہ زندگ بوگ ءَ گیش۔ دگہ دادے ھست اَت۔ کہ پریشی مردم ھدائی ھر چنت کہ منّت وار بوتیں۔ گُڑا کم اَت۔ زندگ بوگ مزنیں معجزگے اَت۔ بلے زند گْوازینگ چہ کُلاں مشکلیں چیزے اَت۔ کہ یک شاہ نویسے ءِ ھیثیت ءَ آ مُدام چہ وت ءَ جست کنان بوت۔ کہ آ زند ءَ چون یک نوکیں کشک ءُ راھے بہ دنت۔ پرچا کہ ھچ کشک ءُ راھے المی مردم ءَ دَیگ نہ بوتگ اَت۔ کہ تاں وتی مرگ ءَ مردم ءَ اے زند ءَ چہ نوک سر ءَ ھر دم ءُ ھر ساھت پیدا کنگی اَت۔ کہ گُڈّ سر ءَ ھر کس زانت کہ اے زند ءِ آسر مرگ اَت۔ ءُ بنی آدم ءِ دراھیں جُہد ءُ زوھد پوک اتنت۔ بے سیت اتنت۔ بگیر چہ تخلیق ءِ آچ ءَ۔ کہ ایوک ءَ تخلیق ءِ آچ ءِ تہ ءَ بُن گران مردم وت ءَ را۔ دنیا ءَ۔ ءُ ھدا ءَ چہ نوک سر ءَ زانت کہ مردم ءَ دگہ ھچ نجاتے نیست اَت۔
 بلے بامن اے دراھیں گپّاں گوں میر ساحب۔ میر بوھیر ءَ کُرت نہ کُرت۔ پرچا کہ آئرامیر بوھیر ءِ دلیلانی ھبر اَت۔ کہ میر صاحب دمانی تہ ءَ آئرا راضی کُرت۔ کہ آ پدا میرصاحب ءَ انکار کُرت نہ کُرت۔ ءُ گوں آئی ھم تپاک بوت۔ ءُ آئی پارٹی ءِ باسکے جوڑ بوت۔
 بلے آ سیاستدانے بوگ نہ لوٹ اِت۔ آنکہ آئرا سیاست ءِ چست ءُ ایرانی زانگ ءِ ھُب ءُ شوک اَت۔ کہ آ پکر ءُ فلسفہ۔ راجدپتر ءُ لبزانک ءُ جہلانکیں شائری ءِ دلدادگ اَت۔ بلے آئی ھمیر ءُ تخلیق ءِ آپ ءُ گل ءِ تہ ءَ ھدایاں مٹ کُرتگ اَت۔ ءُ آ ھمے راہ ءُ کشک ءَ پہ وت الم ھیال کنان بوتگ اَت۔
 باندا آئرا وتی قول ءِ رو ءَ چہ کلات ءَ روگی اَت۔ ءُ اسٹینلے ھوٹل ءِ تہ ءَ میرصاحب ءَ گندگی اَت۔ ءُ آئرا وتی پیسلہ یے جست ءَ دیگی اَت۔ بلے آئی تہ ءَ اِنکس دلبڈی ءُ دلگدری نیست اَت۔ کہ آ میرصاحب ءَ گوں دیم بوتیں۔ پرچا کہ میرصاحب وتی دلیلاں گوں آئرا راضی کنان بوت۔ کہ سیاست ءِ تہ ءَ آیگ پرائی یک پرز ءُ یک ڈیوٹی یے اَت۔ پرچا کہ اے قوم کہ تنے وھدی وتی نام ءَ نوشتہ کنگ ءَ نہ زانت۔ گُڑا ایشرا نوکیں دنیا ءِ تہ ءَ آرگ المی اَت۔ پرچا کہ ایش چہ وتی قومی ءُ تمنی نفسیات ءِ تنکیں دائرہاں تنے وھدی در نہ کپتگ اَت۔ کہ ایشرا راجدپتر ءِ مزلاں چہ گْوزگی اَت۔
 پدا بامن ءَ ناگت ءَ یک نوکیں ھیالے اھت ءُ آ وتی کوٹی ءِ تہ ءَ نندوک اَت۔ آنکہ ڈان ءَ شپ ءُ شام کپتگ اَت۔ کہ چہ وتی پکر ءُ ھیالاں آئرا نکس وار نہ بوتگ اَت۔ کہ پاد بیاتیں ءُ بتی ءَ روک بکُرتیں۔ بلے نوں چہ وتی نوکیں ھیال ءِ آیگ ءَ پد آئرا ھیال اھت کہ آ بُست اِیت۔ ءُ بتی ءَ روک بہ کنت۔ ءُ ھما کار ءَ بہ کنت۔ کہ آئی ھیال ءَ نوں زرے ساری آئرا اھتگ اَت۔
 وھدے آ پاد اھت تو دروازگ ءِ بُن ءَ ڈن ءِ سرمگی ئیں تہاری ءِ تہ ءَ آئرا کسے ءِ ساھگ چماں کپت۔ ءُ ھمے ساھگ گْوشان بوت۔
 تو تنے وھدی تہاری ءِ تہ ءَ نندوک ئے۔ چے ھیر انت۔
 اے توار سفت ءِ توار اَت۔ کہ گوں اے توار ءَ بامن اِنکس ایلاک بوتگ اَت۔ کہ نوں اگاں سفت اود ءَ مہ بوتیں۔ ھم بامن اے توار ءَ وتی دل ءِ گوشانی تہ ءَ اِشکُت۔ چی ءَ کہ اے توارسُہب ءَ بلبل ءِ توار پئیو۔ پئیو۔ تو نیمروچ ءَ اے توار جنگل ءِ دْرچکانی تہ ءَ شاتو ءُ گوگوانی پیما نالگانی تہ گوشدارگ بوت۔
 ھو سفت من آں۔ بامن دروازگ ءِ بُن ءَ سر بوگ ءَ گوں سفت ءَ دیم پہ دیم اوشتات ءُ آئرا بگل کنان تہ ءَ پُترینت ءُ گْوشان بوت۔ سفت زان ئے۔ من مُدام تہاری ءِ تہ ءَ باں۔ گُڑا من ءَ شریں ھیال کاینت۔ من برکشانیں روچانی تہ ءَ کُدرت۔ ءِ ندارگاں چاراں۔ جمبرانی تہ ءَ۔ شک تلاراں چاران ءُ من ایشاں دوست دارآں۔ ءُ ایشانی بہر جوڑ بوگ لوٹ آں۔ بلے آدمان ءَ من ھچ ھیال نئیت۔ بلکنا یک واھگی ءُ اُمیتے منی دل ءَ پیداک بیت۔ کہ من کُدرت ءِ بہرے بہ باں۔ من ڈیھ ءُ گلزمین ءِ گواتانی تہ ءَ بال بہ کن آں۔ سفت اے دمان ءَ من ھچ ھیالے نئیت۔ بلے وھدے من وتی کوٹی ءِ تہ ءَ یکتنا ءُ ایوک نندوک پکر جن آں۔ من شپ ءَ پکر جن آں۔ تہاری ءِ تہ ءَ منی دماغ ءِ کنڈ ءُ دمَگ پچ بنت۔ ءُ روچ ءَ من اے پکراں وتی دیم ءَ گردان ءُ چران گندآں۔ ترا گندآں۔ ءُ وت ءَ را گندآں۔ ءُ پدا ھیال کن آں کہ من پمیشا پیدا بوتگ اوں کہ من مُدام ترا بگندآں۔ وت ءَ را بگندآں۔ ءُ اے دنیا ءَ بگندآں۔ ءُ پدا اے سئیں چیزاں ھوار ءُ یکجاہ کنان یک مزنیں عکسے بگندآں کہ اے سئیں پشت ءَ ھدا انت۔ یعنے من۔ تو۔ کدرت ءُ پدا اے چیزانی پُشت ءَ ھدا۔ ءُ زان ئے۔ سفت کہ من ءَ مُدام ھیال کئیت کہ چیزانی پُشت ءَ چیزے ھست۔
 وھدے آ چراگ ءُ بتی ءِ بُن ءَ سر بوت انت۔ گُڑادیگدان ءِ سر ءَ دست مُچ جنان بامن باکس ءَ در کُرت۔ ءُ شِلکّینت۔ بلے سفت باکس ءَ چہ بامن ءِ ست ءَ زُرت۔ تئی بتی ءَ من روک کن آں۔
 سفت باکس ءِ تیلی ءُ باکس ءِ کِرّ ءَ گوں مُشت ءُ تیلی روژنا بوت۔ ءُ سفت باکس ءِ تیلی ءَ دست ءَ داران گْوشت۔ بتی کُجا انت۔
 بلے بامن تیلی ءَ اُپّ کُرت۔ ءُ تیلی مُرت۔ تو بامن جست کُرت۔ بگْوش۔ روژنائی کُجا شُت۔
 بلے سفت چہ بامن ءَ پدا جست ئیِ کُرت۔
 بلے بگْوش ساری ءَ۔ اے روژنائی چہ کُجا اھتگ اَت۔
 سفت ءِ اے جست ءِ سر ءَ بامن ھبکہ بوت۔ ءُ سفت ءَ جست کُرت۔
 اے جست ترا چون سُج اِت۔
 تئی ھیال ءَ اے دنیا ءِ تہ ءَ زانوگر ایوک ءَ تو ئے۔ آ کھندان وتی دست ءَ بامن ءِ گور ءَ ایر کنان گْوشت۔ ءُ بامن آئرابگل گپت ءُ دروت دات۔ ءُ بامن چہ وت ءَ جست کنان بوت۔ چشکہ زند ءِ مزنیں جست ایش نہ اَت۔ کہ روژنائی شُت۔ بلے ایش کہ اے روژنائی چہ کُجا کئیت۔ اے زند۔ ایشی سرچمگ چہ کُجا انت۔ پرچا کہ وھدے ما نہ بئیں۔ گُڑا ماگوں ھمے روژنائی ءَ ھوار کپ ایں۔ ءُ اے روژنائی چہ کُجا کئیت۔ ءُ بامن گوں ھمیشی ھوار ھیال کنان بوت۔ کہ اگاں اے جست مہ بوتیں۔ گُڑا زند چنکس تہار۔ ھشک۔ ءُ بے سیت بوتیں۔ چی ءَ کہ زند ءَ ایوک ءَ ھمے جست زندگ داشتگ اَت۔
 پدا سفت دگہ تیلی یے جت ءُ کوٹی روژنا بوت۔
 ءُ بامن سفت ءِ زیبائیں دروشم ءَ دیست ءُ چار اِت۔ ءُ آ چہ سفت ءَ جست کُرت۔
 مروچی تو تنے وھدی ھمدان ئے۔
 ھو پمیشا کہ تھرو ھانی ءِ تب کمکیں نادراہ اَت۔ من گس ءِ روماناں گران اَت اوں۔
 مروچی تو چے پکّ اِتگ۔
 مروچی ھرود۔
 ھو ھرود۔ زان ئے۔ ھرود مئے وراک مہ بیت۔ گُڑا بلوچ زندگ نہ بیت۔
 ءُ پدا بامن وتی پلنگ ءِ سر ءَ نشت ءُ گْوشت۔
 باندا پد ءُ پد من ءَ شال ءَ روگی انت۔
 پرچے۔
 من ءَ میر بوھیر ءَ لوٹ اِتگ۔ ءُ آجُست کنگ ءَ انت۔ کہ من سیاست بہ کن آں۔ تئی ھیال چے بیت۔
 تو وتی بارو ءَ وت زان ئے۔ کہ ترا زندگانی ءِ تہ ءَ چے کنگی انت۔ سفت گْوشت۔ ءُ بامن پسو دات۔
 بلے من نہ زان آں۔ کہ بروآں۔ یا مہ روآں۔
 پرچے۔ سفت آئی کش ءَ نشت۔
 چی ءَ کہ میر بوھیر دلیل باز مزن بوت انت۔ کہ مردم انکار کُرت۔ نہ کنت۔ وھدے من بوھیر ءَ گندآں گُڑامن ءَ آئیگی ھبراں منگی کپ اِیت۔
 گُڑا تو آئرا انکار ھم کنگ لوٹ ئے۔
 ھو من لوٹ آں کہ آئرا کاگدے نوشتہ بہ کن آں۔
 ءُ پدا سفت پاد اھت ءُ بامن آئی دست ءَ گپت ءُ گْوشت۔
 نہ زان آں تو شاہ نویسے ءِ جنین بئے۔ کہ سیاستدانی ءِ۔
 من ءَ تو بکارئے۔ من ءَ نہ سیاستدان بکار انت۔ نیکہ شاہ نویس۔ من ترا لوٹ آں۔
 بلے کدی۔
 ھر وھد ءَ کہ تو بلوٹ ئے۔
 من زوت لوٹ آں کہ تئی دستانی ھنیاں بہ جن آں۔ بگندآں۔
 ءُ پدا چہ روگ ءَ ساری سفت گْوشت۔
 زان ئے۔ تھرو ءِ تب پہ مہناز ءُ رامین ءَ ھراب انت۔ تو ھال نہ داتگ کہ مہناز ءِ چے ھال اَت۔ ءُ رامین چون اَت۔ من اِشکُتگ کہ تو آھانی درنیام ءَ جتائی لوٹ ئے۔
 ءُ بامن ءِ تب کمکیں مونجا بوت۔
 زان ئے۔ سفت وھدے جنین ءُ مرد ءِ دل مہ بیت۔ گُڑا جتائی گُڈّی ئیں راہ پشت کپ اِیت۔ من ءَ رامین ءُ مہناز ءِ مونجا ءُ پریشان ءُ برباتیں زند ءِ سر ءَ بزھگ کئیت۔ بلے مئے راج ءُ چاگرد ءِ تہ ءَ طلاق ءُ سہن ءَ مزنیں شرم ءُ میارے زانگ بیت۔ وھدے باید انت۔ کہ ایشی اجازہ بہ بیت۔ کہ اگاں کسے۔ کسی ءَ را نہ لوٹ اِت۔ گُڑا سہن چہ زند ءِ دوزھہ ءَ شر تر انت۔
 سفت در کپت۔ ءُ بامن وتی کرشی ءِ سر ءَ نشت ءُ چراگ ءِ روژنائی ءِ تہ ءَ چیزے نوشتہ کُرت۔ چشکہ ایش آئی زند ءِ مینی فیسٹو بہ بیت۔
 براھندگ۔ شرپدار ءُ عزت مندیں میر بوھیر۔
 وش ءُ سلامت بات ئے۔
 گوں تو دیوان کنگ ءَ پد من کلات ءَ اھت اوں۔ ءُ نوں اے نمدی ءَ کلات ءِ یک گْوھریں شپ ءِ تہ ءَ نوشتہ کنان ترا دیم دَیگ ءَ اوں۔ اُمیت انت۔ کہ منی نِمدی ترا گوں سلامتی۔ دراھی ءُ دراھیں وشیاں گوں دست کپ اِیت۔
 نہ زان آں منی دل ءِ بے ہمتی ءُ نزوری چے انت۔ کہ من ترا گوں دیم پہ دیم اے سرھال ءِ سر ءَ گپ جت نہ کن آں۔ چی ءَ کہ تو مئے ڈیھ ءِ مزن ءُ مستریں سروک ءُ راھدربرئے۔ تئی راھدبری ءُ سرکی مئے ھاتر ءَ پمیشا اہم انت۔ کہ یک نوکی دورے پاد آیگ ءَ انت۔ ءُ یک کہنگیں دورے مرگ ءَ انت۔ ءُ ھمے نوک ءُ کہن ءِ درنیام ءَ تئی سروکی مارا الم ءُ بکار انت۔ پرچا کہ دراھیں قوم ءُ نسل ءُ مُلک وھدے وتی کہنگیں لیوس ءَ در کنت۔ ءُ وتی نوکیں لیوس ءُ جامگ ءَ پوش انت۔ گُڑا اے دمان ءَ اچ آیانی دست ءَ مزن مزنیں رد ءُ ردیگ ءِ ھطرہ مان بیت۔ کہ اگاں ھمے سکیں روچاں مئے پاد ٹگل اتنت۔ گُڑا ما بلکنا یک تاترینیں کھڈی ءِ تہ ءَ لمبان بہ بیں۔ ءُ پدا ما نہ زان آں۔ کہ مئے مزل کُجا اَت۔ مئے دراھیں طاقت ءُ زور مئے مروچیگیں زانت ءُ سرپدی ءِ تہ ءَ انت۔ کہ اگاں مروچی مئے زانت ءُ سرپدی ءِ تہ ءَ انت۔ کہ اگاں مروچی مئے زانت ءُ سرپدی برجاہ دارگ بوت۔ ءُ ما وت ءَ را داشت ءُ گوں عقل ءُ ھوش کارگپت۔ گُڑا بلکنا ما اے دنیا ءِ تہ ءَ زندگ بہ بئیں۔ نیکہ مئے واستہ ھما درتہ پُچی۔ خواری۔ ءُ بزھگی ایر انت۔ کہ ایش مئے ھوناں چوسگ ءَ انت۔ مروچی ما راجدپتر ءِ چارراہ ءِ سر ءَ اوشتوک ایں۔ کہ یک نیمگ ءَ پمّا تشدد ءُ جنگ ءُ دعوایے ءُ مڑگ پشت کپتگ اَت۔ کہ ایش مئے جمعی شعور ءِ بہر بوتگ کہ اولی وار تو مارا سگّ۔ برداشت ءُ عقل ءُ ھوش ءِ سر ءَ سبک داتگ کہ من بلکنا مئے قوم تئی منت وار انت۔ کہ تو مئے شعور ءَ بدلینگ ءِ یک نوکیں جہدے کُرتگ۔ ءُ چہ ساڑیگیں سرگْوستاں یک جتائیں سرگْوستے ءَ گوں مارا دچارکُرتگ۔ پرچا کہ ما نزور ءُ کم طاقت اوں۔ ءُ ما اگاں وتی وس ءَ چہ ڈن طاقتاں گوں دیم پہ دیم بہ بئیں۔ گُڑا ما پرش ایں۔ ءُ راڈراڈ بئیں۔ پمیشا تئی راہ شر انت۔ کہ ما گوں دومیاں بہ نندآں۔ ءُ گوں عقل ءُ ھوش۔ گوں سرپدی وتی کار ءَ بہ کنیں۔ کہ منی ھیال ءَ عدم تشدد ءِ راہ مئے ھاتر ءَ الم انت۔ کہ اگاں ما ایشراوتی طاقت جوڑ بہ کنیں۔ پرچا کہ عدم تشدد بزدلی ءُ کمی ھمتی ءِ نام نہ انت۔ بلکنا ایش یک اخلاقی قوتے کہ اے قوت ءِ دیم ءَ دومی طاقت ھچ نہ انت۔ پمیش عدم تشدد ءِ ھاتر ءَ مارا ساری ءَ وتی جند ءِ تہ ءَ یک بدل سدلے آرگی کپ اِیت۔ کہ مہلوک ھمے بدل سدل ءَ چہ تُرس اِت۔ پمیشا تشدد ءِ گپّاں جنت چی ءَ کہ تشدد ءِ راہ ارزان ءُ آسانیں راھے۔ بلے ایشی آسر ءُ نتیجگ مشکل ءُ گران انت۔
 لس مہلوک ءَ تشدد ءِ نتیجگ ءُ آسرانی سما ءُ سدھ نہ کپ اِیت۔ چی ءَ کہ آ ایشی ارزانی ءُ آسانی ءَ گیشتر پہ وت شر تر زانت۔ بلے مہلوک چہ جائیکہ یک ذاتے بہ بیت۔ یا کہ قومے۔ تشدد ءِ راہ ءِ سر ءَ روان گُڈّ سر ءَ گوں بے سوبی ءَ ھم دیم بیت۔ ءُ زند ءِ المیں راہ ءُ کشک ءَ چہ دور کپ اِیت۔ وھدیکہ عدم تشدد ءِ تہ ءَ ذات وتی زند ءِ دراھیں نظریہ ءُ پکر ھما راہ ءُ کشکانی درگیجگ ءَ پہ فوکس کنت۔ کہ اد ءَ آئرا زند ءِ رکھینگ ءِ راھبنداں درگیجگی کپ اِیت۔ کہ اے زند ءَ چون پہ شان ءُ شرپ۔ آزاتی ءُ عزت ءَ گوں گْوازینگی بیت۔ پمیشا عدم تشدد مشکل ءُ گرانیں چیزے۔ پرچا کہ ایشی تہ ءَ ذات۔ وت ءَ را چہ سر ءِ نوک شوھاز ءُ درانگاز کنت۔ بلے گُڈّ سر ءَ ایشی طاقت ءُ بچار کہ ایش یک اخلاقی توپانے جوڑ بیت۔ ءُ ھرطاقت ءُ بنگْوج کنان یک نوکیں اخلاقی جوازے دیم ءَ کار اِیت۔ تئی شناست۔ تئی نام ءُ تئی حق ءُ حقوق برجاہ مان انت۔ وھدیکہ تشدد ءِ تہ ءَ۔ تو باء دیان روئے۔ ھچ چیزے ترا کمک نہ دنت۔ تو پشت کپ ئے۔
 عدم تشدد ءِ تہ ءَ تو شپ ءُ روچ وت ءَ را گوں نویں تھلیقی قوتاں گوں ھمراہ کن ئے۔ زند ءَ پراھی ءِ تہ ءَ چارئے۔ پرچا کہ ایوک ءَ تو وت ءَ را چہ ڈنی ھطرہاں نہ رکھین ئے۔ بلکنا تو زند ءَ۔ دراھیں زند ءَ۔ اے ھست ءُ وجود ءَ رکھین ئے۔ کہ زندگانی ءِ اسل معنا زند ءِ رکھینگ انت۔ نہ کہ زند ءَ بربات کنگ۔
 مئے ذاتی زند ءَ بچار گُڑا ما چنکس پُرتشددیں زندے گْوازینگ ءَ ایں۔ گام گام ءَ کست ءُ کینگ۔ جنگ ءُ دعویٰ۔ مئے بے سگّی۔ بے برداشتی۔ مئے مڑگ ءُ مئے پسات۔ دراہ مئے وجود ءِ۔ منفی قوت انت۔ کہ اگاں ما ایشاں داشت نہ کن آں۔ گُڑا ما یک قومے چون پیدا کُرت۔ کنیں۔ چے مئے گْوستگیں دراھیں جنگ ءُ دعویٰ۔ مئے تشدد ءِ سبب نہ انت۔ کہ ما یک ڈگاری ءِ واھند بوگ ءَ ابیدیک قومے بوت نہ کُرت۔ پمیشا کہ ما مڑگ ءُ دعویٰ ءُ وتی تونگری ءُ طاقت ھیال کنان۔ ءُ مئے تمنی ءُ قومی پکر ءِ تہ ءَ ھر کس پر تشدد بوتگ ھما مئے سروک بوتگ۔ پرچا کہ طاقت ءُ طاقت ءِ درانگازی مئے تمنی زند ءِ شان ءُ شرپ زانگ بوتگ کہ اولی وار تو ایشرا بدل کُرت۔ چی ءَ کہ تو دیست کہ چہ میر احمد یار خان ءُ میر حمل ءِ بگاوت ءَ بگر تانکہ سردار نوروز خان ءِ بگاوت ءُ جنگ ءَ مئے دست ءَ ھچ نہ اھت۔ بگیر چہ لٹ ءُ چوپاں۔ انونیں ایٹمی قوتانی دیم ءَ مئے تمنی طاقت چی یے۔ ءُ پدا تئی وتی کساس ءُ مقدار چنکس انت۔ لہتیں لکھانی مردم ءُ دومی نیمگ ءَ کروڈانی مردم گوں دراھیں طاقت ءُ آریپیں زور ءُ طاقت ءُ پکر ءُ فلسفہ ءَ۔ چے ترا منّ اِت۔ تئی ھیثیت چی انت۔ مئے علم چنکس انت۔ مئے لوگ ءُ گسانی تہ ءَ چے شپ ءُ روچ تشدد ءِ گپ بوگ ءَ نہ انت۔ چے ما وتی نوکیں نسل ءَ توپانی گلولگ جوڑ کنگ ءَ نئیں۔ چے اے کپوکیں لاش۔ اچ ما جست نہ کن انت۔ کہ آیانی دیم ءَ یک ھنچشیں شپے ءَ داتگ کہ اد ءَ روژنائی ءِ کڑکے ھم درا نہ انت۔ چے اے ڈول ءَ اے مُلک ءِ تہ ءَ ما وتی شناست ءَ داشت کن ایں۔ چے یک اخلاقی نشاط ثانیہ یے مارا بکارنہ انت۔
 آنکہ تئی سیاسی پہم اچ من گیش انت۔ چی ءَ کہ تو مئے سروک ءُ راھدبرئے۔ بلے منی کم پہمیں دماغ ءِ تہ ءَ اے گپ کاینت کہ مارا بیستمی سدی ءِ گُڈّی ئیں سالانی تہ ءَ چہ بیست ءُ یکمی قرن ءِ بندات ءَ ساری اے پیسلہ کنگی انت۔ کہ مئے اخلاقی نشاط ثانیہ چون بوت کنت۔ من تمنی ءُ قومی زند ءِ گُڈّی ئیں روچاں گندگ ءَ اوں۔ بلے مئے پکرانی تہ ءَ تمنی ئیں زانت ءُ زانشت ءُ نفسیات تنے وھدی مان انت۔ کہ ایش مئے راجی بدن ءَ چہ کرماں وران۔ سولک سولک جوڑ کُرتگ۔ مئے دراھیں بدن گیچن گیچن بوتگ۔ تئی دراھیں پکرانی تہ ءَ من یک نوکیں اُمیتے گندآں چی ءَ کہ تو مارا گواتانی پُشتی نیمگ ءَ برگ ءَ ئے۔ ءُ ھمے یک سروک ءُ راھدربرے ءِ اسل کار انت۔ پرچا کہ تشدد ءِ کشک ءَ رئوکیں مردم باز انت۔ کہ کف ءُ گج کنان انت۔ چی ءَ کہ ایش ارزانیں کارے۔ بلے عدم تشدد مشکل انت۔ پہ ذاتی ءَ۔ پہ قومی ءَ۔ آنکہ ایشی آسر باز آریپ ءُ مزن انت۔ پرچا کہ ایوک ءَ عدم تشدد یک نزور ءُ کم طاقتے ءَ طاقتور ءُ زور آور کنت۔
 من وتی ذاتی زند ءِ تہ ءَ مُدام گوں تشدد ءَ دچار بوتگ کہ چہ کسانی ءَ من ءَ گْوشگ بوتگ۔ کہ بلوٹ۔ بہ جن۔ بکش۔ بربات بہ کن۔ بنگْوج بہ کن۔ تاراج بہ کن۔ چی ءَ کہ تئی بہادری ھمیش انت۔ تئی پِس ءُ پیروک ھنچش کُرتگ۔ اے چے زندے۔
 گُڈّ سر ءَ من لوٹ آں کہ ترا بگْوش آں کہ من وتی راج ءُ چاگرد ءَ زان آں۔ کہ ایشی ھون ءِ تہ ءَ تشدد مان انت۔ ایش ترا عذاب ءُ ھوار کنت۔ پرچا کہ ایش اِنکس بلکنا تسوراتی نہ انت۔ کہ عدم تشدد ءِ آسراں بزانت۔ چی ءَ کہ ایوک ءَ یک تخلیقی ءُ تسوراتی پکرے عدم تشدد ءِ نیمگ ءَ روت۔ یک رسم ءُ رواج زدگیں مردمے ایشرا وتی نزوری ءُ کمزوری ھیال کنت۔ بلے من لوٹ آں کہ وتی زند ءَ پہ عدم تشدد بگْوازین آں۔ ءُ من لوٹ آں کہ من شاہ نویسے بباں نیکہ سیاستدانے آنکہ منی چاگرد شاہ نویس ءِ ھرپ ءُ لوزاں بے کار ھیال کنت۔ پرچا کہ ایش طاقت ءِ لوچ ءُ لگڑیں فلسفہ ءُ حقیقت ءُ راستی زانت کہ پرائی ھر چیز طاقت ءِ تہ ءَ انت۔ سردار ءِ طاقت۔ میر ءِ طاقت۔ معتبر ءِ طاقت۔ قبیلہ ءِ طاقت۔ قبیلہ ءِ طاقت۔ قوم ءِ طاقت۔ منی آپ۔ منی ڈگار۔ منی عزت۔ منی مُلک ءُ میراث۔ منی دولت ءُ نان۔ چے اچ ایشی گیش گیر تسوراتی ءُ گیرتخلیقی قوم دنیا ءِ تہ ءَ بوت کنت۔ چشکہ ما اوں۔
 من گوں تو دیم پہ دیم بوت نہ کن آں۔ پرچا کہ تئی دلیل باز طاقتور ءُ زور آور انت۔ بلے من سیاست کُرت۔ نہ کن آں۔ آنکہ من تئی سیاست ءَ گوں ھم تپاک اوں۔ بلے من زان آں کہ تو سوشلزم ءَ پہ طاقت نیارئے۔ پرچا کہ اگاں تو طبقاتی جنگ ءَ پہ تشددکنگ لوٹ ئے۔ گُڑا ایش مارا گیشتر ھوار ءُ ھراب کنت۔ گیشتر پُرتشدد جوڑ کنت۔ پرچا کہ مئے تعلقداری باز آریپیں طاقت ءُ زوراں گوں مان انت۔ ءُ ھدا مئے پردگ ءَ بہ کنت۔
 زند ءَ مُدام رکھینگ ءِ واھگدار ءُ تئی کستر
دومی سُہب ءَ بامن اے نِمدی راہ دات ءُ پکر جنان بوت۔ زند ءِ سر ءَ۔ زند ءِ تک ءُ پہناتانی سر ءَ۔ ءُ زند ءِ دراھیں راز ءِ سر ءَ۔
 بامن چہ زندان ءَ وتی راہ داتگیں نِمدیاں کہ ایش پہ سفت ءِ نام ءَ راہ دَیگ بوتگ اتنت۔ ڈولداری ءُ شونے دَیگ لوٹ اِت۔ تانکہ ایشاں یک کتابی ئیں دروشمے دَیگ بہ بیت۔ چی ءَ کہ اے نِمدیانی تہ ءَ آ وتی زند ءِ ھما سرگْوست ءُ تجربگاں بیان کُرتگ اَت۔ کہ آ ٹھوس سورت ءَ آئی سر ءَ گْوستگ اَت۔ ءُ آ ھیران بوتگ اَت۔ کہ اے نِمدیانی تہ ءَ آ باز نوکیں ءُ ناگتیں چیز بیان کُرتگ اَت۔ کہ آئرا وت ایشی سر ءَ گمان نہ اَت۔ کہ آ کدی چش ھم نوشتہ کنت۔
 اسل ءَ نوشتانک نوشتہ کنگ ءِ بارو ءَ آئی وتی جند ءِ یک ھیال ءُ یک پکرے جوڑ بوتگ اَت۔ کہ آ ایشرا مروچی باندا سک اہمیت دیان اَت۔ چی ءَ کہ لبزانک چش بُت تراشی ءُ میوزک ءَ یک مزنیں ازمے اَت۔ ءُ اِزم ھرچوں ءُ ھر رنگ ءِ تہ ءَ بوتیں۔ گُڑا ایش زند ءُ زندگانی ءِ ھما المیں سرگْوست ءِ عکس اَت۔ کہ ایش بہ بنی آدم ءِ سر ءَ گْوزان اَت۔ ءُ ایشرا ھر مردم زانت۔ ءُ ایشی مارشت ءَ کُرت۔ ءُ ایشرا مار اِت۔ بلے ھر مردم ایشرا بیان کُرت نہ کُرت۔ کہ ایوک ءَ یک ازمکاری ءَ ھدا اے طاقت ءُ زور ءَ داتگ اَت۔ کہ آ وتی مارگ ءُ مارشت۔ وتی زانت ءُ پہم ءُ وتی جہلانکیں پکر ءُ ھیالاں لوزانی لیوس ءِ تہ ءَ پوشائنان دنیا ءِ دیم ءَ بیار اِیت۔ کہ ھمے ذکر ءُ بیان ءِ تہ ءَ آ گوں دنیا ءُ گوں وت ءَ یک نزینکی ءُ یک سیادی یے پیداک کُرت۔ یک تعلقداری یے جوڑ کُرت۔ نیکہ بگیر چہ ازم ءَ زندگانی ءُ مردم ءِ درنیام ءَ یک ھورکی ءُ یک اومانے مُدام پشت کپت۔ کہ ایش بگیر چہ ازم ءَ۔ بگیر چہ لبزانک ءَ۔ بگیر چہ میوزک ءَ۔ بگیر چہ جہلانکیں شائری ءَ ھچ پُھر نہ بوت۔
 بامن ءِ ھاتر ءَ اے ھورکی چی یے اَت۔ ایشرا آ وتی ھون ءِ تہ ءَ ءُ ھڈانی سر ءَ پہ شری زانت ءُ پوہ بوت۔ کہ آئی اے مارشت ھما ھما درد اَت۔ کہ ایش آئی ءُ دنیا ءِ نیام ءَ یک تعلقداری ءُ نزینکی ءَ چہ پیدا بوت۔ کہ چہ یک نیمگ ءَ بنی آدم وتی ءُ دنیا ءِ نیام ءَ یک ھورکی ءِ مارشت کُرت۔ بلے وھدے آ چہ دنیا ءَ نزینک بوت۔ تو اے نزینکی ءِ تہ ءَ یک دردے ھم مان بوت۔ کہ دراہیں ازم ءِ پیدائشت ءُ پیداور بوگ اچ ھمے درد ءِ سبب ءَ اَت۔ کہ اے درد ءَ کسے نشگ ءِ تہ ءَ دورکُرت۔ ءُ کسے وتی نفسی واھگانی تہ ءَ دور کُرت۔ کسے کتاب ونت۔ کسے نوشتہ کُرت۔ ءُ کسے کوہ ءِ سر ءَ لِک کپگ لوٹ اِت۔ تانکہ آ وتی ءُ اے دنیا ءِ درنیام ءَ ھما ھورکی ءَ پُھر بہ کنت۔ ءُ ھما نزینکی ءِ درد ءَ ھم دور بہ کنت۔ کہ اچ دنیا ءِ ھم سیادی ءُ تعلقداری ءَ اے درد پیدابوتگ اَت۔
 آنکہ بامن ءِ زند ءِ تہ ءَ سفت ءِ آیگ ءَ پد باید اَت۔ کہ آئی زند ءِ تہ ءَ ھچ ھورکی ءُ دوری ءِ مارشتے مہ بوتیں۔ بلے بامن زند ءُ وتی درنیام ءَ درد ءَ چہ باز کسانی ءُ گْونڈی ءَ مار اِتگ اَت۔ ءُ مارشت کُرتگ اَت۔ چشکہ آ پیدا پمیشکا بوتگ اَت۔ کہ آ دنیا ءُ وتی درنیام ءَ درد ءَ بزانت۔ پوہ بہ بیت۔ ءُ اگاں بوت۔ بہ کنت۔ گُڑا اچ ایشی بُرز ھم بروت۔
 ءُ آئی ھیال ءَ ازم ھما راہ ءُ کِشک اَت۔ کہ اگاں آ وتی دراھیں ایوک ءَ پرے یکیں چیز ءَ بداتیں گُڑا بلکنا گُڈ سر ءَ آ زند ءِ دراھیں معنا ءُ متلب ءَ بزانتیں۔ چی ءَ کہ لبزانک ءِ سرگْوست ءَ آ یک مذہبی ئیں سرگْوستے ھیال کُرت۔ کہ ایشی تہ ءَ بنی آدم زند ءِ ھما جہلانکیاں چہ واکب بوت۔ چشکہ یک سوفی یی ءِ سرگْوست ءِ تہ ءَ وت ءَ را گوں ھدا یکے ھیال کُرت۔ گُڑا ھمے پیم ءَ اِزم ھر مردم ءَ چہ ڈگار ءَ بُرز کُرت۔ ءُ آئرا گوں یک دگہ نوکیں تجربگ ءُ سرگْوستی ءَ گوں دُچار کُرت۔
 آنکہ بامن ایشرا زانت کہ لبزانک ءِ تعلقداری گوں مردم ءِ ھیال ءُ تسور ءَ اَت۔ ءُ چو سوفی ءِ پیم ءَ ایشی تہ ءَ آئی دل مان نہ اَت۔ بلے بامن وتی ھرلوذ ءُ ھر ھرپ ءِ تہ ءَ ھمے مارشت کنان بوت۔ چشکہ آ سفت ءَ گوں وتی دل ءِ رازاں کُرتگ اَت۔ چشکہ آ وتی دل ءِ ھالاں داتگ اَت۔ یا چشکہ آ وتی دل ءَ در کُرتگ اَت۔ ءُ سفت ءِ دیم ءَ ایر کُرتگ اَت۔
 ءُ گُڈّ سر ءَ بامن ھمے آسر ءَ رستگ اَت۔ کہ لبزانک یا کہ دراھیں ازم اگاں یک مذہبی سرگْوستے نہ اَت۔ بلے ایش چہ یک مذہبی سرگْوستے ءَ کم ھم نہ اَت۔ کہ آئیوکیں دورانی تہ ءَ بلکنا پیگامبرانی جاہ ءَ مہلوک ازمکارانی ءُ شاہ نویسانی نوشتانکانی وانگ ءَ چہ وتی مذہبی سرگْوستانی پیلوی ءَ بکُرتیں۔ کئے زانت۔
 آ وتی لبزانکی ھُبّ ءُ واھگاں گوں سر ءُ چیر اَت۔ ءُ دومی نیمگ ءَ آ سفت ءَ گوں وتی سیر ءُ آروس ءِ وھد ءُ پاس ءِ زوتاں زوت پیسلہ کنگ لوٹ اِت۔ بلے تنے وھدی رامین ءُ مہناز ءِ پیسلہ وتی جاہ ءَ اوشتاتگ اَت۔ ءُ دومی نیمگ ءَ آئی مُلک ءُ میرات ءِ دراھیں کار برائی کوپگان ایر اتنت۔ ءُ سیمی نیمگ ءَ آ میر بوھیر ءِ کاگد ءُ نمدی ءِ راہ چار اَت۔ چشکہ آ تنے وھدی پہ سیاست ءَ دلمانگ اَت۔ آنکہ وتی دراجیں نمدی ءِ تہ ءَ آ میر بوھیر ءَ تچکاں تچک جواب داتگ اَت۔ کہ سیاست کنگ نہ لوٹ اِت۔
 ھمے کش ءُ بگیر ءِ تہ ءَ یک روچے آئی پِس وتی چڑی ءَ ٹکیناننوں آئی پِس چڑی یے دست ءَ کُرتآئی کِرّ ءَ اھت۔ ءُ پیتاپ ءَ آئی بُن ءَ نشت۔ وھدیکہ ھما روچی بامن چیزے نوشتہ کنان اَت۔ ءُ وتی پِس ءَ آیان نبشت ءُ خوان ءِ کار ءَ اِشت۔ ءُ گوں وتی پِس ءَ دلگوش بوت۔
 بامن۔ تو من ءَ ڈگاراں بہ بر گوں۔ من ءَ ھموداں یلہ دئے۔ من شپانکے بوگ لوٹ آں۔ من زند ءَ ھر رنگ ءُ ھر سورت ءَ۔ ھر شکل ءُ دروشم ءِ تہ ءَ دیستگ ءُ چار اِتگ۔ نوں منی گُڈّی ئیں واھگ ھمیش انت۔ کہ من شپانکے بہ باں۔
 بامن وتی پِس ءِ ھبرانی سر ءَ ھبکہ بوت۔ چشکہ آئرا باور مہ بیت۔ کہ کدی آئی پِس گوں اے پیم ءَ ھبری ءُ ھالی بہ بیت۔ ءُ آ وتی پِس ءَ ھورت ھورت ءَ چاران بوت۔ ءُ پدا پہ نرمیں زُبانے جست کُرت۔
 ابا تو شازادگے ئے۔ تو بادشاہ زادگے ئے۔ تو سرمچارے بوتگ ئے۔ پہ اے قوم ءُ ڈیھ ءَ جنگ کُرتگ۔ نوں منی سر پر نہ کپ اِیت۔ کہ تو چون شپانکے جوڑ بئے۔
 ءُ شازادگ ءُ گْوستگیں روچانی سرمچار وتی ورنائیں بچ بامن ءَ چاران گْوشت۔
 زان ئے۔ گُڈ سر ءَ اے دنیا ءِ ھر چیز پوک انت۔ قران شریف ءِ تہ ءَ ایشی بابت ءَ ھدا وت گْوشت۔ کہ اگاں تو کٹّ ئے۔ گُڑا پوک۔ اگاں تو باء دئے گُڑا گیشتر پوک۔ بگیر چہ ھما راستیں راہ ءَ ءُ پہ سالھ ئیں مرد ءَ کہ نیکی کنت۔
 ءُ بامن دلیل دیان بوت۔
 بلے ابا قران مجید مُدام بنیا دم ءَ پہ عمل ءُ ھرکت ءَ پرما اِیت۔ ءُ اے دنیا ءَ یک آزمائشے ھیال کنت۔ تو اے دنیا ءِ آزمائشتاں دراھاں چار اِتگ ءُ دیستگ ءُ سگّ اِتگ۔ گُڑا نوں گُڈّ سر ءَ ترا اے ھیال پرچے آیگ ءَ انت۔ کہ تو شپانکے بہ بئے۔
 بلے چشکہ زانگ بوت۔ کہ شازادگ ءُ سرمچار میر حمل وتی بچ بامن ءِ ھبراں گوشدارگ نہ لوٹ اِت۔ چشکہ آ پیسلہ کُرتگ اَت۔ کہ آئرا شپانکے بوگی اَت۔ گُڑا بامن آئرا چون داشت بہ کُرتیں۔
 دومی روچ ءَ بامن گوں پِس ءَ پہ دشت گوران رادگ بوت۔
 ءُ اد ءَ بزگر شازادگ میر حمل ءُ بامن ءَ دلیل دیساں تو آیانی دیم ءَ پاد اھت ءُ آیاں بیا پخیر کُرت۔ بلے وھدیکہ شازادگ گْوشت۔ کہ آ شپانکے بوگ لوٹ اِیت۔ ءُ آئی لوٹ ھمیش انت۔ کہ پرائی یک رمگے ٹاھینگ بہ بیت۔ کہ آ سُہب ءَ مالہ آ ایشاں پہ شیوال چارینگ ءَ ببارت ءُ پد انیمروچ ءَ بیار اِیت۔ ءُ دوشگ ءَ پد یک وارے پدا آ ایشاں پہ چرائی دوریں ھند ءُ دوریں کوہ بُناں ببارت۔ ھموداں کہ نہ آدم ءُ نیکہ ذات۔ بلکنا سئوزیں آزمان ءِ گندار ءَ جہل واجہ ھدا ءِ پیچ ءُ پراھیں زمین۔ ڈل۔ سیاھیں سنگ۔ کاہ ءُ بوچانی گْواتانی تہ ءَ مرزگ ءُ سُرگ۔ چھیل ءُ ڈور۔ ءُ ناگت ءَ رعباھانی شہم جنوکیں لِٹک یا کہ ککہ ءُ کپینجرانی ناگت ءَ بال کنگ ءُ دلانی دْرِکگ ءُ دل توسی ءَ بگیر دگہ ھچ چیزے گندگ نہ یات۔ کہ مئے سرمچار ءُ مئے شازادگ ھما دور ھندیں جاھاں وتی رمَگ ءَ چارینگ لوٹ اِت۔ ءُ پدا شام کپگ ءِ وھداں سرمگی کوھانی دراجیں ساھگانی تہ ءَ وتی رمَگ ءَ ھے کنانمیتگ ءَ بیار اِیت۔ ءُ پِس ءُ بُزانی گلگلگ ءُ گارگ ءِ تہ ءَ آ رمَگ ءِ دھنز ءُ دوھوتانی تہ ءَ گوں وتی دراجیں شپانکی لٹ ءَ گوں میتگ ءِ تہ ءَ پُتر اِیت۔ ءُ بزگر ءَ دہکانانی کھڈ ءُ شنکیانی بُن ءَ یک شنکی ءِ تہ ءَ بْوسپ اِیت۔ ءُ وتی شپ ءَ تہر بہ کنت۔ ءُ پدا دومی سُہب ءُ گْوربام ءَ پاد بیت۔ ءُ رمَگ ءَ ھے کنان پہ نیلبوئیں کوھانی شنک ءُ تلارانی بُن ءَ رادگ بیت۔
 آئی پِس ءِ آئیڈیلیں زند ھمیش اَت۔ ءُ بامن وتی پِس ءِ ھمے زند ءِ سر ءَ ھیران بوت۔ ءُ بزگر ھم گُڑ اتنت۔
 بلے بامن زانت کہ آئی پِس وتی ھبرانی تہ ءَ سنجیدگ اَت۔ کہ آ راستی یک شپانکے جوڑ بوگ لوٹ اِت۔ چی ءَ کہ آئی پِس اے دنیا ءِ تہ ءَ وتی جند ءِ ذات ءَ جتا جتائیں بہر ءُ بھکشانی تہ ءَ پیداور کنگ ءِ ھُب ءُ واھگ داشت۔ کہ ساری ءَ گوں خان ءَ مِڑ اِت۔ ءُ پدا جتا یاگی بوت۔ پدا وھدے سلاہ دور دات گُڑا کسے ءَ راجُست نہ کُرت۔ ءُ پدا گس ءَ نشت گُڑا گوں کسے ءَ گپ ءُ ھالی نہ بوت۔ ءُ نوں کہ آ چہ شازادگ ءَ شپانکے جوڑ بوتگ اَت۔ گُڑا کسے را جست نہ کُرتگ اَت۔ بس آئی تُھنی ئیں ذات پہ وتی جند ءِ پیلوی ءَ چہ کوہ ءُ کروداں بُرز ءُ جہل بوان نہ زان آں کُجا سر کپت۔
 ءُ ھما شپ وھدے آ وتی پِس ءَ دشت گوران ءِ مُلک ءُ ڈگاراں اِشت ءُ پد ءُ پد کلات ءَ اھت تو ھما شپ آ وتی روزنامچگ ءِ تہ ءَ نوشتہ کُرتگ اَت۔
 من نہ زان آں وتی پِس ءَ چے پیم ءَ بہ زان آں۔ چے ڈول ءَ بیان بہ کن آں۔ کہ منی پِس چہ یک گُڈّی سر ءَ بہ دومی سر ءَ مزل جنان ءُ سر کپان اَت۔ کہ وت آ نہ زانت کہ آئی زند ءِ المیں مزل کُجا اَت۔
 منی ھیال ءَ من ھم وتی پِس ءَ پیم ءَ چہ یک مزل ءَ بہ دومی مزل ءَ سر کپان ءُ روان اوں۔ بلے من وتی پِس ءِ پیم ءَ جوڑ بوگ نہ لوٹ آں۔ ءُ من مُدام اے ملامتی چو ساھگ ءَ گون انت۔ کہ من ءُ منی پِس کدی گوں یک دومی ءَ ھم تپاک نہ بوتگ ایں۔ ءُ من ءَ ھنچش تور اِیت۔ چشکہ من چہ وتی پِس ءَ چٹ جتا اوں۔ ءُ منی ءُ منی پِس ءِ درنیام ءَ یک خلایے۔ یک ھورکی ءُ ھالی گری یے کہ ھچ پُھر نہ بیت۔ ءُ من وتی پِس ءِ بازیں ھکماں نہ منّ اِتگ بلکنا مُدام اچ آئی جتا عمل کُرتگ۔ چشکہ وھدے نوروز خان بگاوت کُرت۔ تو من گوں نوروز خان ءَ شُت ءُ وتی پِس ءِ بگاوت ءِ تہ ءَ ھور نہ کپت۔ آ نکہ من ءَ گوں وتی پِس ءَ دست کُمک بوگی اَت۔ بلے نہ زان آں من پرچے وتی پِس ءِ کشک ءَ یلہ دات ءُ گوں نوروز خان شُت آں۔
 ءُ من ءَ یات انت۔ کہ من وتی ھمے ھرکت ءِ سر ءَ وت ءَ را سک ھجالت ءُ ملامت کُرت۔ کہ آخر من وتی پِس ءِ کشک ءَ پرچے یلہ دات۔ بلکنا منی تہ ءَ ھم وتی پِس ءِ پیم ءَ یک زہرگ ءُ غسہ یے مان انت۔ کہ من ایشی سر ءُ بُن ءَ آنکہ نہ زان آں بلے وتی دل ءِ جہلانکیانی تہ ءَ من ءَ ھمے مارشت بیت۔ کہ من گوں وتی پِس ءَ شر نہ کُرتگ۔ ءُ ایش کہ من وتی پِس ءِ دیم ءَ بلکنا ملامت اوں۔
 بلے اے دراھیں جتائی ءُ دوری بلکنا لاشعوری انت۔ کہ من نہ زان آں۔ کہ گوں وتی پِس ءَ منی چے دژمنی یے ھست۔ اگاں دژمنی یے نیست گُڑا درنیام ءَ۔ اِنکس دور ءَ اِنکس جتائی پرچے۔
 ءُ وھدے من وتی پِس ءِ ھرکتاں چاران ءُ گندآں گُڑا من ءَ ھمے تور اِیت۔ ءُ ھمے مارشت بیت۔ چشکہ باندا من مزن باں۔ گُڑا گوں من ھنچش بیت۔ چشکہ گوں منی پِس ءَ بوگ ءَ انت۔ کہ ھر نسل وتی گْوستگیں نسل ءِ بارو ءَ ھمے پیم ءَ پکر جنت ءُ وتی گْوستگیں نسل ءِ ھرکتانی سر ءَ ایراد بند اِیت۔ بلے پدا وتی ھما رد ءُ ردیگاں کنت۔ یا کہ دیم ءَ کار اِیت۔ کہ گْوستگیں دورانی باز ءُ گرانی آئی کوپگانی سر ءَ سر بار بیت۔ ءُ آ گْوستگیں روچاں گوں یک سلامتی۔ ھجالتی۔ شرمندگی ءُ پشومانی ءِ چماں گوں چار اِیت۔
۔ بلکنا زندگانی ءِ دراھیں عمل ءُ ھرکت ھنچش انت۔ کہ ایشی تہ ءَ ھر کس چہ یک دوری ءِ جو ءَ گْوز اِیت۔ ھر کس وتی دور ءِ گرانباری ءُ گرانیاں وتی سر ءَ زور اِیت۔ ءُ دیم ءَ روان بیت۔ ءُ پدا چہ اے گلزمین ءَ زیان بیت۔ چے ایشی ھر سیادی ءُ نزینکی ءُ یکجئی ءِ تہ ءَ یک دوری ءُ یک دردے مان نہ اَت۔ چے اے دراھیں عمل ءُ ھرکت کہ دنیا ءِ تہ ءَ بگاوت بوگ ءَ اَت۔ گُڑا بنی آدم ءِ گوں ءُ ءَ یک جنگ ءُ یک دعوایے نہ اَت۔ یک ناکٹوکیں جنگے اَت۔ ءُ یک ناکٹوکیں جہدے اَت۔ کہ ھچ ھلاس نہ بوت۔ تانکہ ایشی گُڈّ سر ءَ مرگ ءِ پری اوشتوک آئرا وتی بگل ءِ چیر ءَ کُرت۔ ءُ پدا آ چو ایدگہ انسلانی پیم ءَ گار ءُ زیان بوتگ۔ ءُ من ءَ پیگامبر ءِ بارو ءَ کسہ یات انت۔ کہ پیگامبر کدی کدی گْوستگیں نسلانی قبرانی سر ءَ اوشتات ءُ گریہت۔ ءُ نوں من زان آں کہ پیگامبر پرچے گریہت۔ چشکہ رند ءَ پیگامبر اے قبرانی سر ءَ اوشتوک پمیشا گریہت کہ بلکنا ایش ھما نگیگیں جاوراں چہ آزات بوتگ اَت۔ کہ مروچیگیں زندگیں نسل گوں اے جاوراں دیم پہ دیم اوشتوک اَت۔ ءُ نہ زانت کہ آئی راہ ءُ کشک کُجا انت۔
 منی پِس ءِ شپانک بوگ ءِ واھگ یک عجبیں چیزے۔ بلے من ءَ ھیال کیت چشکہ منی پِس اے راہ ءَ پمیشا زُرتگ۔ کہ آ وتی نسل ءِ دراھیں بے سوبی ءُ بے کٹی ءُ شکست ءَ منّ اِتگ ءُ زانتگ۔ کہ آیانی نسل گوں وتی دراھیں بگاوت۔ یاگی گری ءُ سرمچاری ءُ علم ءُ زانت ءُ ھما درجگ ءَ نہ پُج اِتگ اَت۔ کہ ایش پہ نوکیں نسل ءَ المی اَت۔ چشکہ منی پِس ھم چو منیگ ءَ ھجالت ءُ ملامت اَت۔ وتی زند ءِ سر ءَ پشومان اَت۔ کہ آ پہ وتی آئیوکیں نسلاں ھچ نہ کُرتگ اَت۔ ءُ آیانی دراھیں اُمیت ءُ واھگ ھاک ءُ پُر بوتگ اَت۔ ءُ نوں کہ منی پِس شپانکے بوتگ اَت۔ گُڑا من ءَ چی یے بوگی اَت۔ چے باندا چو وتی پِس ءَ من ءَ ھم شپانکے بوگی اَت۔ ءُ باندامن ءَ ءُ منی دراھیں نسل ءَ ھنچش ملامتی ءُ ھجالتی ءِ مارشت بوگی اَت۔ کہ ما پہ وتی نسلاں ھچ نہ کُرت۔ آنکہ منی دراھیں پکر ءُ ھیال باز پُھردردیں ھیال ءُ پکر انت۔ بلے زند ءِ اے پُھردردیں راستی ءُ حقیقتانی دیم ءَ اوشتاتگ ءُ اچ آیاں بُرز بوگ بلکنا زند ءِ زیبائی ءَ نما اَت۔
 گُڑا منی جند ءِ دور ءُ زمانگانی نما ءُ براہ چے اَت۔
 من نہ زان آں کہ من میر بوھیر ءِ ھُب ءُ واھگاں من پرچے پشت جت۔ چے من ءَ اے ڈیھ ءُ ایشی مہلوک ءِ باندات ءِ بارو ءَ پکر جنگی نہ اَت۔ چے من وت ءَ را اچ ایشی جمعی زند ءِ چہ دور داشت کُرت۔ آخر منی وتی زنداچ مہلوک ءِ زند ءَ جتا نہ اَت۔ ءُ نیکہ جتا بوت۔ کُرت۔ آنکہ من وت ءَ را چہ مہلوک ءَ ھر چنت کہ دور بداشتیں۔ بلے من اچ آیاں دور نہ اَت اوں۔ ءُ من ءَ یک نہ یک ڈولی ءَ وتی مہلوک ءَ ھر چنت کہ دور بداشتیں۔ بلے من اچ آیاں دور نہ اَت اوں۔ ءُ من یک نہ یک ڈولی ءَ وتی مہلوک ءِ خدمت کنگی اَت۔ بلکنا منی ھرپ ءُ لوذ منی مردمانی دردانی ساٹ ءُ مارم بہ با اتنت۔ چی ءَ کہ مارا یک نہ یک ڈولی ءَ وتی زند ءَ دیم ءَ برگی اَت۔ مارا اے جاورانی تہ ءَ اوشتگی نہ انت۔ چی ءَ کہ اے جاورانی تہ ءَ مئے زند ءِ ھچ معنا ءُ متلبے گندگ نہ بیت۔ کہ ما یک کْوھنگیں راجی زند ءِ تہ ءَ زندگ بہ بئیں۔
 بامن وتی روزنامچگ ھلاس کُرت۔ گُڑا ایشرا یک چمے پدا ونت۔ ءُ پدا وتی کاگد ءُ قلم ءَ ایر کُرت۔ ءُ چراگ ءِ وٹ ءَ جہل کُرت۔ ءُ واب کپگ ءِ جُہد کُرت۔ تانکہ آئرا واب بئیت ءُ اچ اے دنیا ءِ گماں دور بہ بیت۔
 دومی روچ ءَ وھدے آ وتی لوگ ءِ کاپر ءِ چیر ءَ نندوک کار کنگ ءَ اَت۔ کہ آئی ماس چیوان چوان آئی پہنات ءَ اھت ءُ نشت۔ آ وتی چماں چہ وتی کاگداں دور کنان وتی ماس ءَ چار اِت۔۔
 جی منی ماتو۔ منی ماس منی اماں۔ اُمیت انت۔ کہ مروچی تو وشیں ھبرے کارئے۔
 ءُ آئی ماس وتی دیم ءَ تہار کنان گْوشت۔
 تئی پِس گنوک بوتگ کہ سار انت۔
من آئرا ساریں مردمے ھیال کن آں بلے۔
آ وتی ماس ءِ ھبراں سُبک سُبک زُرت چشکہ آئی ماس آئی پِس ءَ گنوک ءُ بے سار ھیال کنان اَت۔ بلے پرائی یعنے پہ بامن آئی پِس ءِ ھرکت چٹ ساری ءُ نارملیں ھرکت اتنت۔ بامن دیمتر ءَ گْوشان بوت۔
ترا پِس ءِ عمل ءُ ھرکت آنکہ گنوکی ءُ بے ساری زانگ بنت بلے پمن ایش چٹ ساری ئیں ھرکت انت۔ پرچا کہ ھر نسل ءِ ساری ءُ بے ساری ءِ وتی پیمانگ ءُ کچ اتنت۔ ءُ مئے انونیں چاگرد ءِ تہ ءَ منی پِس ءِ ھرکت ساری ئیں ھرکت اتنت۔ پرچا کہ کس منی پِس ءَ چہ شازادگے ءَ کم ھیال نہ کُرت۔ آنکہ ھر چنت کہ وت ءَ را آ شپانکے بگْوشتیں۔ شپانکی بکُرتیں۔ ءُ چہ شپانکی ءَ جہل دگہ ھرکتے بہ کُرتیں۔ یعنے پکیر ءُ پنڈوکی بکُرتیں۔ گُڑا انگت ءَ مہلوک آئرا شازادگے ھیال کُرت۔ ءُ منی ماتو تو گندئے کہ مئے سردار نواب شازادگ ءُ میر ءُ معتبر چے چے سیاہ تہاریں کار کنان انت۔ بلے کس آیانی نوابی ءُ سرداری ءُ شازادگی ءَ ھراب نہ گْوش اِیت۔ ءُ بلکنا مئے سردار ءُ نواب ءُ میرانی کُرتوت ءُ کار ھر چنت کہ سیاہ تہاریں بہ بنت۔ گُڑا ھمنکس گیش چشکہ آیاں اے سیاہ تہاری براز اِیت۔ ءُ مہلوک چشکہ آیاں شر ھیال کنت۔ چی ءَ کہ یک لس مردمے۔ بلوچے اگاں یک کسان ءُ گْونڈیں ھرابی ءُ بدی یے بہ کنت۔ گُڑا چو کنگ ءَ مہلوک ءِ چمانی تہ ءَ ننداِیت۔ بلے سردار نواب سردارزادگ ءُ سردارخیل ءُ میر معتبرانی گناہ ھم آیاں براز اِیت۔ چی ءَ کہ آھانی ھند ءُ جاہ ءُ درجگ ءَ مہلوک چہ واجہ ھدائی نیمگ ءَ پہک زانت۔ ءُ آیانی گندگیں ءُ سیاہ تہاریں کاراں کس نہ چار اِیت۔ مئے راج ءُ چاگرد ءِ نیکی ءُ بدی ءِ پیمانگ گوں مئے راجی درجگ ءَ بندوک انت۔ اگاں تئی درجگ جہل انت۔ گُڑا تئی نیکی ھم یک بدی یے زانگ بیت۔ ءُ اگاں تو سردار نواب زادگ سردارخیل ءُ سردارزادگے ئے۔ گُڑا تئی نیکی بدی ھم نیکی یے شُمار بیت۔ آنکہ مئے راج ءُ چاگرد یک مساوات ءِ سر ءَ ایر انت۔ کہ مادراہ شاہ ءُ گدا برابر ایں۔ بلے مئے ذات ھم ہندو راج ءِ پیم ءَ۔ برہمن ءُ برہمن زادگانی پیم ءَ راجی بُرزی ءُ جہلی ءِ سر ءَ ایر انت۔ درزادگ لوڑی نقیب گلام مولد۔ خدمتگار بزگر ءُ دہکان چے مئے راج ءِ تہ ءَ نہ انت۔ ءُ چے مروچی یک درزادگے ءُ نقیبی ءُ گلامے چشیں ھرکتے بہ کنت۔ چشکہ منی پِس کنگ ءَ انت۔ گُڑا کسے آئرا پہ شریں نامے یات کنت۔ منی ماتو۔ گُڑا تو بہ منّ کہ ما برہمن آں۔ ءُ منی پِس ءِ ھرکتانی سر ءَ تو پرچے ایراد بند ئے۔
وتی پِس ءِ بارو ءَ بامن گپ جنان۔ وت ءَ را نہ زان آں پرچے سبک ھیال کُرت۔
من تئی پِس ءِ شپانکی ءَ سوچ آں۔ بلے من اِشکُتگ کہ آ ھموداں بزگرانی جنکی ءَ سیر کنان انت۔
ایشی تہ ءَ چے گناھے ھست۔ چے ھر کس چار سیر کُرت۔ نہ کنت۔
بلے تئی پِش شازادگے۔
گُڑا شر کہ یک شازادگے یک گریبی ءَ گوں سیر کنت۔
بلے تو منی اسپیتیں مودانی ھیال ءَ بہ کن۔ کہ من تئی ماس اوں۔ ءُ تو منی دیم ءَ وتی پِس ءِ دومی سیر ءِ سر ءَ اِنکس چیچاڑ کنان ئے۔
آئی ماس بی بی ھانی دیم ءَ تہار کنان گْوشت۔ ءُ وت بامن ءِ ھاتر ءَ آئی پِس ءِ دومی سیر کنگ یک نوکیں چیزے اَت۔ کہ آئرا ھبر نہ اَت۔ بلے آئی ماس ھانی ءَ چہ خدمتگار ءُ مولداں ھال رستگ اَت۔ کہ بامن ءِ پِس دگہ سیرے کنگ لوٹ اِیت۔ بلے ایش بامن ءَ اِنکس نہ تور اِت۔ چشکہ آئی ماس ءَ آئی پِس ءِ دومی سیر تورگ ءَ اَت۔ ءُ پدا بامن وت ءَ را سنجیدگ کنان جست کُرت۔
گُڑا منی ماتو۔ منی ماس من چے کُرت۔ کن آں۔ من پِس ءَ چون داشت کن آں کہ آ دگہ سیرے مہ کنت۔
تو آئی مزنیں بچ ئے۔ تو آئرا گْوشت کن ئے۔ کہ اے ڈول شر نہ انت۔
بلے من وتی پِس ءَ چے بگْوش آں۔ من نہ زان آں کہ منی وتی پِس ءِ شکست ءُ بے سوبیاں چوں کٹ ءُ سوب ءِ تہ ءَ بدل بہ کن آں۔ منی ماتو ھر نسل پہ وتی جند ءِ کاراں جواب دہ انت۔ منی پِس ءِ گناہ منی نہ انت۔ منی پِس ئیگ انت۔ منی پِس بزانت۔ ءُ آئی ءِ کار۔ ءُ آئی ءِ نسل۔
بی بی ھانی گْوشت۔ ءُ پاد اھت۔
بلے من سید کلاگی ءِ دعاھانی برکت ءَ تئی پِس ءَ نئیل آں کہ اے پیرسالی ءِ تہ ءَ ورنائیں جنکی ءَ بگل ءَ بہ کنت۔ ءُ بوپس اِیت۔
بامن وتی ماس ءِ چماں ھورت ھورت چار اِت۔ کہ مروچی آئی ماس یک سوھتکگ ءُ سوکھتگیں جنین آدمی ءِ ڈول ءَ درا بوت۔ کہ آئی تہ ءَ اُشتر ءِ پیم ءَ یک کس ءُ یک کینگے مان اھتگ اَت۔ کہ ایش سارت بوگ ءَ نہ اَت۔
 ءُ وتی ماس ءِ غسہ ءُ زہرگ ءَ گندان چاران بامن ءَ اولی وار ھیال اھت کہ یک جنین آدمے ءِ غسہ ءُ زہرگ اِنکس سیاہ تہار۔ جہلانک ءُ جہل اَت۔ کہ اد ءَ ایوک ءَ ھدا مردم ءِ پردگ ءَ داشت نیکہ یک کمزور دلیں مردے وتی جنین ءِ چشیں سیرگیری ءُ کست ءُ کینگ ءِ دیم ءَ ھاک ءُ پُراں گوں ھوار بوت۔
 ءُ بامن ءَ ھیال اھت کہ آئی پِس ءِ سیر ءُ آروس آنکہ رواجی۔ نیکہ قانونی ءُ نیکہ مذہبی سورت ءَ گناھے اَت۔ بلے پرائی ماس ءَ ایش ایوک ءَ یک اخلاقی گناھے نہ اَت۔ بلکنا ایش یک باز مزنیں ھبرے اَت۔ ءُ آئی اُمیت ءُ واھگ ھمیش اَت۔ کہ سید کلاگی ءِ دماں پد بلکنا آئی پِس سیر ءُ آروس ءِ ھیال ءَ چہ وتی دماغ ءُ پکراں در بہ کنت۔
آئی ماس در کپت۔ گُڑا بامن نہ زانت کہ چے نوشتہ بہ کنت۔ زند ءِ بے ڈولداری۔ زند ءِ المیہ۔ ءُ زند ءِ دگہ چنکس درد اتنت۔ کہ اگاں آ اے دردانی سر ءَ نوشتہ بکُرتیں تو بلکنا آ لیوٹالسٹائی ءِ پیم ءَ آئی امن ءُ جنگ ءِ جاہ ءَ وتی بہشت ءُ دوزھہ ءَ نوشتہ بہ کُرتیں۔
بامن ءِ ھیال باز گڈ ءُ وڈ اتنت۔ کہ یک نیمگ ءَ آئی نوک ورنائی روچ کہ کوہ ءَ گْوستگ اَت۔ کوہ۔ جیل ءُ لٹ ءُ زوھد ءَ نوں پدا گِس ءَ یک بے کشک ءُ بے راھیں زند ءُ پدا زند ءُ پدا زند ءِ اڑ ءُ جنجال۔ کہ ھچ وھدے ھلاس بوگ ءَ نہ اتنت۔ آئرا پہ وتی بزگرانی زہگاں یک اسکولے پچ کنگی اَت۔ کہ اد ءَ دشت گوران ءِ زہگاں ءُ بزگرای زہگاں پہ اسکولے نہ اَت۔ ءُ آئی واھگ اَت۔ کہ آ اسکول ءَ پچ بہ کنت۔ ءُ اے زہگاں آ وت بوانین اِیت۔ چی ءَ کہ آ وتی زند ءَ پہ بزگرانی زہگانی وانینگ۔ وتی کتاب ءُ وتی نوشتانکاں گوں وتی وھد ءَ گْوازینگی اَت۔ کہ آئی ءَ اے بے ڈولدایں زند ءِ تہ ءَ ھمے مارشت ءُ مارگ وش کُرت۔ کہ آ اے دنیا ءُ آئی نزینکی ءُ سیادیاں ھرپ ءُ لوذانی تہ ءَ بیان کُرت۔ کنت۔ کہ ایوک ءَ ھما عکس ءُ ھما ندارگ ءُ ھما شون ءُ راھبنداں کہ آ پکر جنت گُڑا اے جوڑ کُرتگیں عکس ءُ راھبند آنکہ چہ زند ءَ جتا اتنت۔ ءُ آئی وتی تخلیق اتنت۔ بلے ھمے عکس زند ءِ حقیقت ءُ راستیاں ھم بیان کُرت انت۔ ءُ اے عکسانی تہ ءَ آ وش اَت۔ چشکہ اچ اے زند ءِ المیہ ءِ مارشتاں بُرز بہ بیت۔ آئی ماس ھر روچ سید کلاگی ءِ دربار ءَ شُت تانکہ آئی پِس ءَ چٹ ءُ تائیت بہ کنت۔ کہ آ دومی سیر ءَ مہ کنت۔ ءُ سید کلاگی ءِ دم ءُ دوت چشکہ بی بی ھانی ءِ زہرگ ءُ غسہ ءَ جہل کُرتگ اَت۔ ءُ بامن ءِ ھیال ءَ اگاں سیدکلاگی ءِ دم ءُ دھوتانی اُمیت آئی ماس ءَ مہ بوتیں۔ گُڑا آئی ماس نہ زان آں چے ڈنڈ ءُ پساتے بیائورتیں۔ بلے شکر سید کلاگی ءِ دم ءِ کہ آ شپ ءُ روچ قبرستان ءُ مسیت ءَ خیرات بُرت ءُ گس ءَ دھوت دات۔ تانکہ بلا ءُ آفت ءُ بدروھ ءَ چہ گس ءَ در بہ کپ انت۔ ءُ سید کلاگی بلکنا آئرا چیزے دم کُرتگ اَت۔ تانکہ وھدے بئیت گُڑا ایشاں آئی آپانی تہ ءَ بجڑین اِیت۔ ءُ وتی مرد ءَ بہ دنت۔ بلے آئی مرد تنے وھدی چہ ڈگاراں نہ اھتگ اَت۔ ءُ ھموداں نشتگ اَت۔ یک روچے بامن وتی نوشتہ کنگ ءِ کاراں پدوتی ماس ءِ کِر ءَ بورچی خان ءِ تہ ءَ شُت کہ آ دَیگ گرادگ ءَ اَت۔ ءُ بامن سبک ءُ وشیں تب ءِ تہ ءَ اَت۔
منی ماتو۔ تو پِس ءَ دم کن ئے۔ کہ آ سیر مہ کنت۔ بلے تو پمن دمے بگر تانکہ زوت منی سیر ءُ آروس بہ بیت۔
ءُ آئی ماس ھنسگ ءِ ھرکت ءَ داشت ءُ بامن ءِ نیمگ ءَ چاران گْوشت۔ منی دل سارت۔ زان ئے۔ ندراوں۔ شنکو۔ من لوٹ آں کہ تو زوتاں زوت سفت ءَ بیار تانکہ منی رومان گروتکے کس بہ بیت۔
بلے من تیار اوں۔ من لوٹ آں کہ نوں گیشتر دیر مہ بیت۔ پرچا کہ نوں بگیر چہ سفت ءَ من زندگ بوت نہ کن آں۔ آئی ماس کھند گے جت ءُ بامن ھم کھند اِت۔ چشکہ آئرا نوکیں چیزے دست بئیت۔ ءُ پدا چشکہ آئی ماس ءَ چیزے یات بیئت۔ گْوشت۔
زان ئے۔ مہناز ءُ رامین ءِ برباتیں زند ءَ پد۔ تئی سیر ءُ آروس پمن چنکس مزنیں وشی یے بیت۔
 بلے زوت اماں۔ بامن چو کسانیں زہگی ءَ تُلسی کنان گْوشت۔ ءُ آئی ماس گْوشت۔ من باندا شاغاسی اسلم ءَ گندان ءُ گوں بہارگہ ءِ بندات ءَ تئی سیر ءَ کن آں۔
 ءُ بامن گْوشت۔
 چہ بہارگہ ءِ بندات ءَ نوں لہتیں روچ پشت کپتگ۔
 باندا من روآں۔ بزان کہ من شُت آں۔ آئی ماس دَیگ ءَ گرادگ ءِ تہ ءَ مشکول بوت۔
 ءُ بامن در کپت۔ ءُ وتی نبشتانکانی تہ ءَ مشکول بوت۔ کہ یک شاہ نویسے ءِ ھاتر ءَ اچ ایشی گیش ایمنی دگہ کُجا بوت۔
 ءُ پدا سفت ناگت ءَ درا بوت۔ ءُ آئی ماس چاہ پکّ اِت۔ ءُ سفت ءَ دات۔ ءُ سفت چاھاں آورت ءُ بامن ءِ دیم ءَ ایر کُرت۔ گُڑا بامن آئی دست ءَ گپت ءُ دروت دیان گْوشت۔
 لہتے روچانی تہ ءَ تو منی بانور بئے۔ ءُ سفت وتی دستاں ھلاس کنان گْوشت۔
 تئی ھیال ءَ من دروگ بندآں۔ بامن پاد اھت۔ بلے سفت اچ آئی جِست ءُ دروازگ ءِ بُن ءَ اوشتات۔
 نوں لہتیں روچاں گُڑا تئی کِرّ ءَ نیاھاں۔
 ھدائی دروھی انت۔ بامن خواست کنان بو۔ ت۔ ترا ھر روچ آیگی انت۔ تانکہ من ترا بانوری شپ ءَ گوں ھمے یاتاں بگل ءَ بہ کن آں۔
 ءُ پدا سفت بشکھندگ بوان در کپت۔ ءُ بامن آئرا چاران بوت۔ ءُ ھیال کُرت۔ کہ اے المیہ زدگیں دنیا ءِ تہ ءَ یک بشکھندگی یے مردم ءَ چنکس وش کنت۔
 وتی سیر ءُ آروس ءَ یک شپ ساری بامن وتی روزنامچگ ءِ تہ ءَ نوشتہ کنان بوت۔ چہ لہتیں ماہ ءُ سالاں روزنامچگ نوشتہ کنگ پرائی یک مزنیں دست کُمکی یے جوڑ بوتگ اَت۔ کہ گوں دومی ھبر ءُ ھال بوگ ءَ بگیر آ وتی جند ءَ گوں ھبری ءُ ھال بوگ لوٹ اِت۔ )
 منی پِس وتی شپانکے بوگ ءِ وابانی تہ ءَ مشکول انت۔ رامین ءُ مہناز شال ءَ انت۔ ھداداد کراچی ءَ وانگ ءَ انت۔ خان میر احمد یار خان کراچی ءَ انت۔ ایدگہ شازادگ گوں وتی کاراں دست گٹ اد ءَ اود ءَ کسے شال۔ کسے مستونگ۔ کسے کراچی ءَ درشُتگ کہ من وتی لوگ ءَ گوں وتی ماس ءَ تانا ءُ ایوک نندوک اوں۔ کہ آ پمن دَیگ گراداِیت۔ ءُ من ءَ چاہ ءُ نان دنت۔ ءُ من ورآں۔ وسپ آں۔ پکر جن آں ءُ سُہب ءُ نیمروچ ءُ تاں شام چیزے وان آں۔ ءُ چیزے نوشتہ کنان ءُ دشت گوران ءُ بزگرانی ھاتر ءَ وتی اسکول ءِ پچ کنگ ءَ بابت ءَ تیاری کنگ ءَ اوں۔ بلے اچ اے دراھیں ھبر ءُ ھالاں ساری من لوٹاں کہ من جپ جپان سر بکن آں۔ آنکہ منی ماس دہل ءُ دمامگ ءُ نان ءُ دعوت کنگ لوٹ اِیت۔ بلے من اے جاورانی تہ ءَ مُچی ءُ دہل ءُ دمامگ ءِ حق ءَ نہ اوں۔ من لوٹ آں۔ کہ من وتی سیر ءِ وشیاں گوں باز سادگی ءَ بگْوازین آں۔
 ءُ یک ھپتگے ساری منی ماس شاغاسی ءُ آئی جن ءَ گوں دیوان کُرتگ۔ کہ آ ھر دو راضی بوتگ ءُ سفت ءِ دست ءَ منی دست ءَ داتگ۔ کہ پمن ایش مزنیں وشی ءِ ھبرے۔
 ءُ نکاھ ءِ شپ باندائیں شپ انت۔ کہ من وتی لہتیں مردماں کہ آیانی کساس چہ دہ مردم ءَ گیش نہ انت۔ لوٹائینتگ کہ ھمے لہتیں مردمانی جنّ باندا شپ ءَ شاغاسی اسلم ءِ لوگ ءَ روت ءُ اللہ اللہ خیر سلہ۔
 ءُ من وش اوں کہ سفت منی لوگ ءَ آیگ ءَ انت۔ چی ءَ کہ من وتی زند ءِ تہ ءَ مُدام سفت ءِ واباں دیستگ۔ ءُ مُدام آئرا وتی زند ءِ چراگ ھیال کُرتگ۔ کہ منی لنجیں شپانی روک کنوکیں ڈیوا بگیر چہ سفت ءَ دگہ کس بوت نہ کنت۔
 ءُ من زان آں کہ چہ سفت ءِ آیگ ءَ پد منی زند ءِ یک نوکیں دور ءُ زمانگے بنا بیت۔ ءُ من گیشتر گوں زند ءِ ایدگہ سرھالاں گوں دلگوش باں۔ چی ءَ کہ من وتی زند ءِ المیں لیکہ ءَ تخلیق ءِ تہ ءَ گندآں۔ ءُ چارآں۔ کہ پہ بنی آدم ءَ اے زند ءِ تہ ءَ دگہ ھچ لیکہ ءُ مکسدے نیست۔ بگیر اچ ایشی کہ آ زند ءَ چہ نوک سر ءَ نوک بہ کنت۔
 ءُ ھر کس وتی ڈول ءَ زند ءَ چہ نوک سر ءَ نوک کنت۔ یا کہ کنگ لوٹ اِیت۔ بلے منی نزد ءَ منی ھمیر ءُ منی جسد ءُ جون ءُ ارواھ ءُ رگ رگ ءِ واھگ ھمیش انت۔ کہ منی اے زند ءَ ھرپ ءُ لوذانی تہ ءَ بیان بہ کن آں۔ چی کہ ھرپ ءُ لوذ ءُ چیزانی درنیام ءَ ھورکیں جاہ ھمنکس کہ نزّآرگ بیت۔ گُڑا ھمنکس بنی آدم ءَ اے مارشت بیت۔ کہ آ چہ وتی المیہ ءُ ڈکھ ءِ مارشتاں بُرز بیت۔ پرچا کہ بنی آدم ءِ اے زند ءِ تہ ءَ چہ کُلاں مزن ءُ مستریں واھگ ھمیش انت۔ کہ آدنیا ءِ تہ ءَ تالانیں۔ بے ساہ ءُ بے جانیں چیزانی درنیام ءَ اوشتوک وتی ءُ چیزانی درنیام ءَ پاسلگ ءَ نزینک بہ کنگ۔ اے دوری ءَ وتی نزینکی ءِ مارشتانی تہ ءَ یکجاہ بہ کنت۔ تانکہ دنیا ءُ دنیا ءِ سیادی ءُ نزینکی ءِ مارگ ءُ مارشت گیش بہ بنت ءُ بہ ودّ انت۔
 ءُ منی ھیال ءَ منی وتی جند ءِ ذات ءِ راستی ایوک ءَ ھمے ڈول ءَ وت ءَ را پدّر کُرت۔ کنت۔ کہ ایدگرانی بابت ءَ من ھچ گْوشت۔ نہ کن آں۔ بلے وتی بارو ءَ من اے راستی ءَ وتی دل ءِ جہلانکیانی تہ ءَ زان آں ءُ سرپد باں۔
 آنکہ منی چارمکنڈ ءَ کس گوں وانگ ءُ زانت ءَ دلگوش نہ انت۔ ءُ نیکہ مردم گوں زند ءِ جہلانکیں پکر ءُ ھیالاں گوں وت ءَ را بندوک ءُ یکجاہ کنگ لوٹ انت۔ چی ءَ کہ آیانی ھمروچیگیں زند ءِ اڑ ءُ جنجال اِنکس باز انت۔ کہ پرایاں دنیا ءِ مزن ءُ مستریں ھیالاں گوں سر ءُ چیر بوگ بلکنا یک عیبے۔ یک گنوکی یے۔ یک بے ساری یے۔ بلے بمن ایش زند ءِ المیں جست انت۔ پرچا کہ من ایوک ءَ مزنیں ھیالاں وتی سادگیں لوزانی تہ ءَ ساری ءَ پہ وت ءُ پدا پہ دنیا ءَ ارزان ءُ آسان جوڑ کنگ لوٹ آں تانکہ من ءَ اے مارشت مہ بیت۔ کہ زند یک گرانباری یے ءُ گرانی یے۔ بلکنا زند ایوک ءَ زند ءُ زند ءِ ایدیم آ دیم ءَ تالان ءُ کپوکیں چیزانی نزینکی ءُ ھم سیادی ءُ ھرپ ءُ لوذانی تہ ءَ زانگ ءِ یک زوھدی ءُ یک جہدے۔ کہ زند ءِ کسہ ءُ آ زمانک آنکہ ناراست ءُ پریب زانگ بنت۔ بلے ایش راست ھم بوت۔ کن انت۔ چی ءَ کہ اے ھرپ ءُ لوذ اچ ایشاں شاہ نویس دنیا ءِ یک عکسے ٹاھینت۔ زند ءِ المیں راستی ءُ حقیقتانی سر ءَ ایر انت۔ بلے اے آ زمانک ءُ کسہ ءُ اے لوذ ءُ ھرپانی یکجئی پریب ءُ ناراست ھم زانگ بنت۔ پرچا کہ ایش دراہ سِمبل ءُ اشارگانی سر ءَ انت۔ زند مُدام سِمبل ءُ اشارگانی تہ ءَ بیان بیت۔ چی ءَ کہ دنیا ءُ دنیا ءِ بے جان ءُ بے ساھیں چیزانی تہ ءَ ھچ ساہ ءُ نپس نیست۔ ءُ نیکہ بوت کنت۔ ایوک ءَ شائر ءِ شائری۔ شاہ نویس ءِ لوز ءُ ھرپ۔ بُت تراش ءِ گل ءُ ھاک ءُ عکس کش ءِ بُرش ءُ سازگر ءِ ساز مارا دنیا ءُ بنی آدم ءِ درنیام ءَ ھورکی ءَ پُھر کن انت۔ ءُ بلکنا مذہبی رنگ ءَ اگاں تو بچارئے تو سوفی ءِ ارشاگ ءُ سمبل ھم ھمے مارشت ءِ وجود ءُ ساڑی بوگ ءِ دلیل انت۔
 بزاں اگاں من ءَ جست بکن اِت۔ کہ پرتو زند چی یے۔ گُڑا من گْوش آں۔ پمن زند اشارتی ءُ سمبولک انت۔ کہ کس زند ءَ دگہ دروشمی ءِ تہ ءَ زانت نہ کنت۔ کہ ایشرا ایوک ءَ شاہ نویس۔ شائر ءُ ازمکار زان انت۔ ءُ ایشانی کار ھمیش انت۔ کہ آ وتی چپ ءُ چاگرد ءِ تہ ءَ ساڑیگیں اشارگ ءُ سمبلاں آسان ءُ ارزان بہ کنت۔ تانکہ آ راجدپتر ءِ چھیل ءُ چانکانی تہ ءَ وتی اشارگ ءَ سمبلانی رپتار ءُ تیز بہ کنت۔ ءُ یک پراہ ءُ کشادگیں زند ءِ وسیلگ جوڑ بہ بنت۔
 چے منی اے واب چہ وھد ءَ ساری نہ اتنت۔ بلے بنی آدم مُدام چہ وتی وھد ءَ ساری ئیں وابان گند اِیت۔ ءُ ھمیش آئرا وش دار اِیت۔
 یک وارے پدا من سفت ءِ عکس ءَ دروت گرآں۔ مہر ءِ سمبل ءُ اشارگ بلکنا چہ دراھیں اشارگ ءُ سمبلاں زور آور ءُ طاقتور انت۔
 وتی روزنامچگ ءَ نوشتہ کنگ ءَ پد واب روگ ءِ جُہد کنان بوت۔ چشکہ سفت ءِ آیگ ءَ پد آئی زند ءِ یک نوکیں تاک ءُ پنے آئی دیم ءَ کئیت۔
 ھما سُہب ءَ وھدے بامن پاد اھت تو آ گوں یک نوکیں اُمیت ءُ واھگے ءَ جان شُشت۔ وتی نہاری ءَ کُرت۔ ءُ پد اگوں وتی سنگتاں نند ءُ نیاد کُرت۔ ءُ تانکہ روچ دیگر بوت۔ ءُ پدا مگرب ءِ بانگ بوت۔ لہتیں مہمان اھت انت۔ ءُ پدا آ شاغاسی اسلم ءِ لوگ ءَ رادگ بوت انت۔ کہ ایش بلکنا کلات ءِ دراھیں زند ءِ تہ ءَ چہ کُلاں سادگیں جنّ ءُ آروس اَت۔ کہ بامن وتی سر ءَ پاگے بستگ اَت۔ گوں اسپیتیں جامگ ءُ شلوار ءَ گوں چوٹ ءُ گوں وتی سیاھیں سدری کہ آئی کنک چگین اتنت۔ ءُ آئی کش ءَ زہمے لونجان اَت۔ گُڑا آئرا باز براہ دار جوڑ کُرتگ اَت۔
 بامن ءِ آروس ءِ شپ یک مزنیں واکعہ یے بوت۔ کہ ایش دراھیں دنیا ءَ چو زمین جُمب ءَ سُرینت۔ ءُ واکعہ ایش اَت۔ کہ چہ مُلک ءِ الس ءُ مہلوک ءِ بازیں قربانیاں فیلڈ مارشل ءِ تخت چپی کنگ بوتگ اَت۔ ءُ آئی جاہ ءَ یک نوکیں ڈکٹیٹرے اھتگ اَت۔ ءُ نوکیں ڈکٹیٹر ءَ ون یونٹ پروشتگ اَت۔ ءُ سوبگاں برجاہ ءُ بھال کُرتگ اَت۔ سیاسی آزاتیاں چہ پائے بندی چست کُرت۔ ءُ روچانی تہ ءَ مُلک ءِ تہ ءَ بالغ رائے دیہی ءَ یک مردمے یک ووٹ۔ یک بنیاتانی سر ءَ لس گچین کاریانی جارجتگ اَت۔
 چہ بانور ءِ کِرّ ءَ روگ ءَ ساری اے جار ریڈیو ءِ سر ءَ اِشکنگ بوتگ اَت۔ چی ءَ کہ ساری ءَ دراھیں مُلک ءِ تہ ءَ چہ ڈھاکہ ءَ بگیر تانکہ تفتان یک زرمبشتے پاد اھتگ اَت۔ ءُ ڈکٹیٹر ءِ دہ سالگیں شادمانیاں مُچی ءِ تہ ءَ لتاڑے مان کُرتگ اَت۔ ءُ یک مزنیں پروشے آئورتگ اَت۔
 بامن گوں مہماناں نندوک اے ھبر ءَ اِشکُتگ اَت۔ ءُ ھیال کنان اَت۔ کہ ون یونٹ ءِ پروشگ ءُ مُلک ءِ تہ ءَ جمہوریت۔ سوشلزم ءُ راجی انساف ءِ ھاتر ءَ آئی ھم بلکنا یک بہرے اَت۔ یک کسانیں بہرے۔ بلے ایش یک بہرے الم اَت۔
 ءُ آ وتی دل ءَ یک نوکیں ھُب ءُ واھگے مار اِت۔ چشکہ مردم میش چین ءُ خزان ءِ موسم ءِ تچک ءُ پراہ ءُ کشادگیں آزمان ءِ چیر ءَ وتی دل ءَ یک نوکیں زندی ءِ مارشت ءَ کنت۔ چشکہ مردم ھیال کنت۔ اے زند ءِ سیاہ تہاریں روچ ھم کدی چش گوں یک بْرکشانیں روچی ءَ دوچار کپ انت۔
 بامن ھما یاتانی تہ ءَ کپت۔ کہ وھدے آ کوہ ءَ سٹان ءُ کپان اَت۔ ءُ پدا زندان ءِ سیاہ تہاریانی تہ ءَ بُڈشُتگ اَت۔ ءُ پدا نوں اے برْکشانین روچ۔ آئی چمانی تہ ءَ ھما ھپتیں شہیدانی یات ھم اھت۔ کہ آ پاھو ءِ چِٹ ءَ دروت داتگ اَت۔ کہ مروچی ھما سد ءُ ھزاریں مردمانی قربانی ءُ جُہد ءَ پد یک نوکیں روچے پاد اھتگ اَت۔ کہ اے روچ چہ بازیں روچاں گیش گران کیمت ءُ گران بہا اَت۔ پرچا کہ اے روچ ءِ ھاتر ءَ بنی آدم ءِ وتی دل ءُ زرد ءَ ھُب ءُ واھگ مان اتنت۔ ءُ اے دنیا ءِ تہ ءَ چہ کُلاں مزنیں زیب ءُ نماھمیش اَت۔ کہ اے دنیا چہ بنی آدمانی جُہد ءَ تنے ھد ءَ اھتگ ءُ رستگ اَت۔ کہ مروچی بنی آدم وتی گْوستگیں دونیم ھزار سالگیں زند ءِ تہ ءَ یک دودمانے آورتگ اَت۔ کہ اے دودمان آئی ھدا ءِ تسور ءَ بگر تانکہ آئی جند ءِ عکس ءُ ھیال ءُ تسور ھر چیز ءَ بدل کُرتگ اَت۔ ءُ آ وت ءَ را ھدا ءِ نائب ھیال کنان اَت۔ کہ آئی دراھیں ادراک اچ آئی شعور ءِ دیمروئی ءَ پد جوڑ بوتگ اَت۔ ءُ ایشی تہ ءَ ھر بنی آدم ءِ وتی یک بہر ءُ یک دستے مان اَت۔
 بامن ءَ ناگت ءَ راجدپتر ءِ مارگ ءُ مارشت زُرت چشکہ آ وت ءَ راجدپتر اَت۔ چشکہ راجدپتر ءِ تہ ءَ آئی وتی جند ءِ یک کمک ءُ یک دستے مان اَت۔ چشکہ آ راجدپتر ءِ تہ ءَ اَت۔ ءُ اچ آئی ڈن ءَ نہ اَت۔ ءُ چہ راجدپتر ءَ ڈن ءَ شُت نہ کُرت۔ چی ءَ کہ بنی آدم ءِ دراھیں ھرکت ءُ عمل راجدپتری اتنت۔ راجدپتر ءِ تہ ءَ اتنت۔ یک دودمانی ءِ تہ ءَ اتنت۔ ءُ یک خاصیں وھد ءُ یک خاصیں زمانگی ءَ گوں تعلق داشت انت۔
 ھما شپ وھدے آ بانور ءِ کنک ءَ نشت ءُ آئرا کرار کرار دروتے گپت تو آ نہ زانت کہ آ کُجا اَت۔ آئی دراھیں بدن ءِ رگ رگ ءِ تہ ءَ یک دگہ مارشتے پیدا بوتگ اَت۔ کہ اے شادکامیانی تہ ءَ ھزاریں تہلیانی اثر مان اَت۔ ءُ مروچی اے دراھیں تہلی ھم شیرکنیں ءُ شکّل جوڑ بوتگ اَت۔ کہ زند ھمے تہلی ءُ شیرکنی ءِ نام اَت۔ ھمے روچ ءُ شپ ءِ نام اَت۔ ھمے سیاھگ ءُ روچ ءِ نام اَت۔ بنی آدم راجدپتر ءِ یا کہ وتی شعوری زانت ءُ سرپدی ءُ عقل ءُ پہم ءِ گاڑی ءَ دِکہ دیان دیم ءَ روان اَت۔ کہ ھر مردم ءِ یک کار ءُ کرد ءُ یک رولے اَت۔ کہ کس وت ءَ را اچ اے کار ءُ کرد ءُ رول ءَ چہ جتا کُرت نہ کُرت۔ نیکہ اچ ایشی جتا بوت۔ کُرت۔ یکتنا ءُ تانائیں زند۔ زندے نہ اَت۔ وسپگ ءُ واب ءِ زند۔ زندے نہ اَت۔ بلکنا زند عمل ءُ ھرکت ءِ نام اَت۔ کہ ایش چہ جہلگ ءَ بُرز شُت۔ چہ سیاہ تہاری ءَ روژنائی ءِ نیمگ ءَ روان اَت۔ پرچا کہ ایشی سرشت ءِ تہ ءَ روگ ھرکت کنگ۔ وتی آزاتی ءَ کارمرز کنگ۔ ءُ وتی ھدا ءَ زانگ اَت۔ راستی ءَ زانگ اَت۔ کہ اے زانگ ءُ اے زانت یک میکانکی زانت ءُ سرپدی یے نہ اَت۔ بلکنا ایش زند ءِ یک جہلانکیں مارشتے اَت۔ کہ ایش چہ میکانکی شون ءُ راھبنداں بُرز ءُ باز بُرز اَت۔ کہ اد ءَ بنی آدم وت ءَ را گوں دنیا ءُ آئی دود ءُ ربیدگ۔ قبیلہ ءُ مذہب ءُ سسٹمانی تہ ءَ نہ چار اِت۔ بلکنا اچ اے دراھیں چیزاں بُرز وت ءَ را ھیال کنان بوت۔ ءُ بامن ھمے ھاتر ءَ میر بوھیر ءِ سیاست ءِ تہ ءَ بہر زورگ ءَ نہ لوٹ اِت۔ پرچا کہ آئی دل ءِ مارشتاں ایوک ءَ تخلیق ءِ آچ ءِ جمجلائی سارت کُرت۔ کُرت۔ نیکہ پرائی دگہ راھے پشت نہ کپتگ اَت۔
 آ گوں سفت تاں دیردیوان بوت۔ بلے وتی دل ءِ رازان ءُ وتی مارشتانی گپّاں نہ جت۔ بلکنا آ چہ سفت ءَ اِشکنگ لوٹ اِت۔ کہ آ چے گْوشگ ءَ اَت۔ چی ءَ کہ امشپی سفت ءِ ھر گپ ءُ ھر ھبر ءِ تہ ءَ یک دگہ پیمیں چاشنی یے اَت۔ کہ اے چاشنی ءُ اے شکلی ءَ ایوک ءَ یا کہ بامن زانت۔ یا کہ سفت۔
 دومی روچ ءَ آسفت ءَ وتی لوگ ءَ آورت۔ گُڑا آ ماس بی بی ھانی آئرا دست ءُ دیم ءُ دومون کنان وش اھتک کُرت۔ ءُ بامن مروچی وت ءَ را یک مزنیں ءُ بُرزیں مردے ھیال کنان اَت۔ چشکہ آ وتی زند ءِ گُڈّی ئیں مول ءُ مُراداں سر بوتگ اَت۔
 موسم کرارکرار نرم ءُ زیبابوان اَت۔ ءُ بہارگہ ءِ دْرچک کرار کرار تِرک کنان وتی سبزیں لیوس ءَ پوشگ ءَ اَت۔
 ءُ ھمے درنیام ءَ یک روچی خان میر احمد یار خان چہ کراچی ءَ کلات ءَ اھت۔ گُڑا دراھیں کلات اشمبگ کُرت۔ ءُ شاھی ماھل ءَ مُچ بوت۔ بلے نہ زان آں بامن ءَ چے ھیال اھت کہ آ اولی روچ ءَ خان میر احمد یار خان ءِ دیوان ءَ نہ شُت۔ دومی روچ ءَ نہ شُت۔ ءُ سیمی روچ ءَ آئی دل گیر نہ کُرت۔ کہ آ خان ءِ وش آمد ءَ بروت۔
 آ نہ زانت کہ آئی دل پرچے نہ کش اِیت۔ کہ آ خان ءِ دیوان ءَ بروت۔ ایش راجدپتر ءِ جبر اَت۔ یا کہ آئی وتی جند ءِ ھیال ءُ پکر کہ آ خان ءِ دیوان ءَ نہ شُت وھدیکہ چہ دور دور ءَ خان۔ نواب۔ سردار ءُ لس مہلوک خان ءِ دیوان ءَ چہ مدگ ءُ مورینک ءَ رد ءُ کتار بستگ اَت۔
 بلکنا وتی سیر ءِ پانزدہ روچاں پد۔ بامن وتی یک ءُ دو خدمتگاراں زُرت ءُ پہ اسکول ءَ کتاب۔ تختہ سیاہ۔ چاک۔ ٹاٹ۔ سلیٹ ءُ سلیٹی ءِ لہتیں چیز زُرت ءُ پہ دشت گوران رادگ بوت۔ چی ءَ کہ آ وتی اسکول ءَ ھر سورت ءَ برجاہ ءُ ٹاھینگ لوٹ اِت۔ کہ بگیر اچ ایشی آئی زند چشکہ پوک اَت۔ چی ءَ کہ زند ءَ ٹاھینگ ءُ جوڑ کنگ ءَ پہ یک زوھدے بکار اَت۔ نیکہ زند یک پوک ءُ بے سیتیں چیزے زانگ بوت۔ کہ ایشی کارایشی زند شُمار بوت انت۔ کہ ایوک ءَ کار ءِ تہ ءَ مردم زند ءَ پیدا کُرت۔ کہ بگیر چہ کار ءَ زند ھچ چیزے نہ اَت۔
 آ وتی اسپ ءَ تاچینان چہ بنج ءُ بٹاں۔ بُرز ءُ جہل بوان اَت۔ تو دور کوہ ءِ دامن ءَ آ رَمگے دیست کہ بہارگہ ءِ وش گوشیں سُہب ءِ سر ءَ چران اَت۔ ءُ نہ زان آں آئرا ھیال اھت کہ آ ھمے رمَگ ءِ کشک ءَ بروت پرچا کہ آئرا وتی پِس ءِ ھیال اھت کہ آ وتی دراھیں شازادگی ءُ سرمچاری ءَ یلہ داتگ اَت۔ ءُ شپانکے جوڑ بوتگ اَت۔ کہ وتی گُڈّی ئیں روچاں آ یک شپانکے ءِ رنگ ءَ گْوازینگ لوٹ اِت۔
 وھدے آ رمَگ ءِ کشک ءَ رس اِت۔ تو دیست کہ راستی آئی پِس شازادگ میر حمل وتی رمَگ ءَ چارینان اَت۔
 وھدے آئی پِس ءِ چم برائی کپت انت۔ تو آ روچ ءِ دیم ءَ وتی دست ءِ ساھگے جوڑ کنان بامن ءَ چاران بوت۔ ءُ بامن وتی اسپ ءِ واگاں داشت ءُ اسپ یک چرھے وران پدا راست اوشتات گُڑا بامن ءَ ھیال اھت کہ چشکہ آئی پِس دیو جانس کلبی اَت۔ ءُ آ اسکندر اعظم وتی اسپ ءَ سوار آئی دیم ءَ اوشتوک اچ آئی جست کنان اَت۔ کہ آئرا یعنے دیوجانس کلبی ءَ چے بکار اَت۔ کہ سکندر اعظم آئرا چے داد ءُ بخشش بداتیں۔ )
 آ وتی پِس ءَ سلام کُرت۔ ءُ چہ اسپ ءَ جہل کپت۔ ءُ آئی دستاں دروت دات۔ ءُ اے دو ماہ ءِ تہ ءَ آئی پِس ءِ دراھیں دروشم بدل بوتگ اَت۔ کہ آئی ریش مزن بوتگ اَت۔ برائی گور ءَ کپتگ اَت۔ ءُ آئی بروت ھم مزن دپ ءَ چیرداتگ اَت۔ آئی گور ءَ یک پولنگی ئیں جامگے اَت۔ ءُ آئی پاداں شپانکانی سواس پادا اتنت۔ ءُ آئرا یک دراجیں شپانکی لٹے گون اَت۔
 کس نہ زانت کہ ایش سرمچار ءُ شازادگ میر حمل انت۔ ھما میر حمل کہ آ چہ بگاوت ءُ یاگی گیری ءُ سرمچار ءِ لہڑگ ءُ جوزگاں پُھر اَت۔ ءُ آ پہ ڈیھ ءَ کارے کنگ لوٹ اِت۔ بلے نوں آ ڈیھ ءِ جنگل ءُ بیابانانی تہ ءَ رمَگ چارینگ ءَ اَت۔
 بامن ءِ ھیال اَت۔ کہ آئی پِس آئرا بازیں جست کنت۔ بلے آئی پِس ھچ جست نہ کُرت۔ بلکنا بامن ءَ ھال دات کہ اے رمَگ تنے وھدی کسان اَت۔ کہ آ اے رمَگ ءَ مزن کنگ لوٹ اِت۔ ءُ آئرا گلگ ھست اَت۔ کہ چہ بے ھوری ءُ بے آپی ءَ چراگ جاہ کم بوان اتنت۔ کہ وتی وتی رمَگ ءَ چارینگ ءَ پہ آئرا نوں دور دوریں ھند ءُ جاھاں روگی کپ اِیت۔
 بامن وتی پِس ءِ تب ءَ زانت پمیشا آ گوں وتی پِس ءَ گیشتر ھبر ءُ ھالی نہ بوت۔ بلے آئرا ھال دات کہ امشپی ءُ یک دو روچ ءِ تہ ءَ آ بزگرانی میتگ ءَ وتی بان ءِ تہ ءَ دار اِیت۔ کہ اود ءَ آ اسکولے پچ کنگ لوٹ اِیت۔
 اسکول ءِ ھیال ءَ آئی پِس بامن ءِ چمانی تہ ءَ چار اِت۔ چشکہ آ بامن ءِ ھمے ھبر ءِ سر ءَ ھیران ءُ ھبکہ بہ بیت۔ کہ آ اسکولے پچ کنگ ءَ انت۔ ھنچش چشکہ بامن وتی پِس ءِ شپانکی ءِ سر ءَ ھیران ءُ ھبکہ اَت۔
 زند باز عجب انت۔ ءُ باز رنداں ایش سک باز عجب زانگ بیت۔ چشکہ ھر چیز آئی ایدیم آ دیم بوگ ءَ اَت۔ گُڑا یک مسکرا ءُ ملنڈے اَت۔ کہ کس نہ زانت کہ اے ملنڈ ءُ مسکرا ءِ پُشت ءَ چی یے اَت۔ بامن مُدام چیزاں چہ آ دیم ءُ چیزانی پشت ءَ ساڑی ئیں راز ءَ زانگ ءُ پول بوگ لوٹ اِت۔
 پدا آ وتی اسپ ءَ سوار بوت۔ ءُ دیم پہ بزگرانی ھلک ءُ میتگ ءَ رادگ بوت۔
 دومی روچ ءَ آ وتی اسکول ءِ کار ءَ بنا کُرت۔ ءُ میتگ ءِ یک امباری ئیں بانے ساپ کُرت۔ ءُ دہکان ءُ بزگرانی لمپی ئیں۔ پولنگی ءُ ھازگی ئیں زہگاں یک رد ءُ کتارے ءِ تہ ءَ نادینت ءُ آیانی دست ءَ کتاب دات ءُ پدا وت چہ اۤب ءُ پہ بنا کُرت۔ ءُ زہگ وانان بوت انت۔ ءُ بامن ءَ ھمے ھیال اھت چشکہ آ اے سھرا ءُ بیابان ءِ تہ ءَ علم ءُ زانت ءِ یک نوکیں ساز ءُ زیملے بندات کُرتگ اَت۔ چی ءَ کہ بامن ءِ ھیال ءَ باندات ءِ مردم ھمے زہگ اِت۔ انت۔ کہ اے لس مردم اے ڈیھ ءِ واجہ ءُ وازدار اتنت۔ کہ اچ آیاں بُرز ءُ جہل دگہ کسے نہ اَت۔ ءُ کس بوت نہ کُرت۔ پرچا کہ اے ڈیھ ایشانی اَت۔
 ھما شپ پہ بامن چہ کلات ءَ یک کلوھے اھت کہ اے کلوہ ءَ میر بوھیر پرائی چہ شال ءَ دیم داتگ اَت۔ ءُ اے کلوہ ءِ تہ ءَ گْوشگ بوتگ اَت۔ کہ بامن زوتاں زوت وت ءَ را شال ءَ برسین اِیت۔
 ءُ بامن زانت کہ میر بوھیر ءِ ساھگ آئرا پہ آرام ءَ نندگ ءَ نیلگ ءَ اَت۔ کہ میرصاحب آئرا ھر ھال ءُ ھر سورت ءَ سیاستدانے ٹاھینگ لوٹ اِت۔ وھدیکہ آ سیاستدانے بوگ نہ لوٹ اِت۔
 بامن پد ءُ پد پہ کلات ءُ شال ءَ رادگ بوت۔ بلے مسیت ءِ مُلا ءَ پرمات کہ تنا وھدی آ چہ شال ءَ نہ اھتگ۔ آ اسکول ءِ زہگاں سبک بوانین اِیت۔
 میر شیہک ءُ بامن ءِ گوں رامین ءَ گُڈّی دیوان ءَ پد رامین ءُ مہناز ءِ تعلقداری گیشتر عذاب جوڑ بوتگ اَت۔ چشکہ نوں اے ھر دوئیں مرد ءُ جنین ءِ یکجئی ءِ درھیں واب پوک ءُ بے سیت اتنت۔ چشکہ نوں مہناز یکدمے ھم گوں رامین ءَ نندگ نہ لوٹ اِت۔
 ءُ ڈاکٹر دیدگ ءِ اد ءَ بوگ ھم پہ رامین یک مزنیں عذاب ءُ دردے اَت۔ کہ آ تی براس گونگیں میر مزار ءِ گْوشگ ءِ سر ءَ ڈاکٹر دیدگ ءَ باھوٹی داتگ اَت۔ ءُ ڈاکٹر دیدگ ایوان کلات ءِ تہ ءَ پلنگ ءِ سر ءَ وسپوک کتاباں ونت۔ یا کہ دیوان خانگ ءِ ھویلی ءِ تہ ءَ سراپ کُرت۔ ءُ پدا شام ءَ کرار کرار ھم ھموداں اھت ءُ گوں آئی دیوان بوت۔ ءُ رامین آیانی دیوان ءَ نہ نشت پرچا کہ ڈاکٹر دیدگ اد ءَ بیگ ءَ آ پہ وتی مزنیں پیگورے ھیال کُرت۔ بلے آ گْوشت نہ کُرت۔ ءُ زند ءِ اے دوزھیں عذاب ءَ وتی دل ءِ سر ءَ گْوازینت۔ ءُ ھر چنت کہ آ چیزاں وتی دل ءِ سر ءَ زُرت۔ گُڑا ھمنکس گیش رامین ءَ ھمے تور اِت۔ کہ آئی دل ءِ بار ءُ گرانی ودّان انت۔ گیش بوان انت۔ کہ آ وتی زند ءِ ہنگام ءَ یک مزنیں پاسلگ ءُ ھورکی یے مارشت کُرت۔ چشکہ مہناز آئی زند ءِ ھورکیں جاھاں پُھر نہ کُرتگ اَت۔ ءُ آ مہناز ءِ دل ءِ مارم ءُ ساٹ نہ بوتگ اَت۔ کہ ھر دو پہ یک دومی ءَ جہندم ءُ قطب ءِ استال اتنت۔ کہ بلکنا کدی کدی گوں یک دومی ءَ یکجاہ نہ بوت انت۔
 یک روچے نیمروچ ءَ رامین بازار ءَ شُتگ اَت۔ ءُ ساری ءَ آ وت کوٹی ءِ تہ ءَ چہ وتی پیتی ءَ وسکی ءِ چارپنچ پیگ وارتگ اَت۔ ءُ چرس ءِ یک دو سگریٹ دوت داتگ اَت۔ کہ نشگ کنگ ساری ءَ گٹ ءَ کپتگ اَت۔ بلے نوں آ ھر روچ۔ ھر ساھت نشگ ءِ تہ ءَ اَت۔
 آ وھدے بازار ءَ سر بوت۔ تو پدا آئرا ھیال اھت کہ لوگ ءَ چیزے شموشتگ۔ پمیشا آ چہ بازار ءَ برتر کنان پد ءُ پد گس ءَ اھت۔ وھدے آ پہ بازار ءَ در کپتگ اَت۔ تو مہناز وتی کوٹی ءِ تہ ءَ نندوک اَت۔ بلے نوں کہ آپد ءُ پد چہ بازار ءَ برتر اِت۔ تو مہناز اد ءَ نہ اَت۔ آ مہناز ءَ شوھاز کنان بوت۔ ھر سئیں کوٹیانی تہ ءَ پُترت ءُ الماریانی بُن ءَ چار اِت۔ چشکہ مہناز چیزے بہ بیت۔ وت ءَ را الماریانی پُشت ءَ چیر بہ دنت۔
 پدا آ بورچی خانگ ءُ امباری ءَ چار اِت۔ مہناز اود ءَ ھم نہ اَت۔ ءُ آ یک وارے پدا وتی ءُ مہناز ءِ وسپوکیں کوٹی ءِ تہ ءَ پُترت تو سینگار میز ءِ دیم ءَ آئرا مہناز ءِ مودانی مُٹے ایر اَت۔ ءُ شک ھم ھموداں ھنچش ایر اَت۔ چشکہ کس ایشرا اشتاپی ءِ تہ ءَ ھموداں دور بہ دنت۔ ءُ پرفیومانی بوت۔ ل ھم چہ جاگہی ءَ بے جاہ اَت۔ ءُ کوٹی ءِ تہ ءَ بویے تالان اَت۔ چشکہ کسے وتی موداں اشتاپی ءِ تہ ءَ شک کُرتگ۔ ءُ وتی سر ءَ تیل جتگ ءُ بہ وت ءَ پرفیوم ءُ بوئی چٹ داتگ اَت۔
 پدا آ غسل خانگ ءِ تہ ءَ پُترت تو مہناز ءِ شلوار چانکانی سر ءَ لونجان نہ اَت۔ بلکنا ایش ھنچش پچاں پچ ڈگار ءَ ایر اَت۔ وھدیکہ آ ئی جامگ درھتگ اَت۔ ءُ دروازگ ءِ بُن ءَ آئی سواس یکے تہ ءَ کپتگ اَت۔ ءُ یکے ڈن ءَ ایر اَت۔ چشکہ کسے اشتاپی ءَ وتی نوکیں سینڈلاں پاداکُرتگ اَت۔ ءُ وت سواساں پشت ءَ ایر جتگ اَت۔
 بٗو ءُ وشبوانی تہ ءَ رامین کوٹی ءِ درنیام ءَ اوشتوک۔ ھیال کنان بوت۔ کہ المی مہناز وت ءَ را پوشائیتگ ءُ وشبو جتگ ءُ سینڈلاں پادا کُرتگ۔ ءُ چہ کوٹی ءَ در کپتگ۔
 بلے مہناز کُجا شگ۔ رامین ءِ نشگ چشکہ گوات ءِ تہ ءَ بال کُرتگ اَت۔ ءُ ایشی جاہ ءَ شک ءُ دروہ شک ءِ یک وسوسگے یک گمانے آئی دل ءِ جہلانکیاں چہ پاد اھتگ اَت۔ ءُ آئی دراھیں وجود ءَ وتی بگل ءِ تہ ءَ کُرتگ اَت۔ ءُ آ نہ زانت کہ آ کُجا بروت۔ چے بہ کنت۔ ءُ پرچے بہ کنت۔
 آ مہناز ءَ پہ دل لوٹ اِت۔ بلے مہناز بلکنا گوں آئی دروہ ءُ پریب کنان اَت۔ یا بلکنا ایش آئی وتی جند ءِ وسوسگ ءُ شک اتنت۔ کہ آ چش ھیال کنان اَت۔ رامین وتی دل ءَ وت تسلا دیان بوت۔ ءُ پدا آئرا ڈاکٹر دیدگ ءِ ھیال اھت کہ آ ایوان کلات ءِ دیوان خانگ ءِ تہ ءَ وتاک اَت۔
 بلکنا مہناز ڈاکٹر دیدگ ءِ دیوان خانگ ءَ وت ءَ را بانورے جوڑ کُرتگ۔ ھما نگر شُتگ رامین ءِ دماغ چہ بجلی ءَ تیزکار کنان بوت۔ ءُ آئرا ھنچش تور اِت۔ چشکہ آئی دم ءُ ساہ ءُ گین بندبوگ ءَ انت۔
 ءُ آ وتی سیاہ تہاریں ھیالاں چہ وتی کوٹی ءَ در کپت۔ کاپر ءِ چیر ءَ اھت ءُ اوشتات ءُ دیوان خانگ ءِ نیمگ ءَ چاران بوت۔ چشکہ آئرا ھیالے زُرت کہ آ دیوان خانگ ءِ نیمگ ءَ بروت یا مہ روت۔
 ءُ پدا آ پکر جنان بوت۔ کہ اگاں آ دیوان خانگ ءِ نیمگ ءَ بروت ءُ اد ءَ مہناز ءُ ڈاکٹر دیدگ ءَ گوں یک دومی ءَ بگل مہ بگل بہ گنداِیت۔ گُڑاچے بیت۔ چے آ زندگ بیت۔ یا کہ مر اِیت۔ چے اے دوزھیں ندارگ ءَ آ پہ وتی چماں چار اِت۔ کنت۔ چے اچ ایشی گیش پُھردرد ءُ پُھر عذاب ءُ پُھرالمیہ ئیں ندارگے اے دنیا ءِ تہ ءَ بوت کنت۔ کہ کس مردے وتی جنین ءَ گوں دومی مرد ءَ ھم بگل بہ گند اِیت۔ چے اچ ایشی گیش دوزھیں ھیال اے دنیا ءِ تہ ءَ ھست۔
 رامین کاپر ءِ چیر ءَ اوشتوک بوت۔ ءُ آئرا ھچ نہ سُج اِت۔ کہ آ چے بہ کنت۔ ءُ پدا چشکہ کسے آئرا تیلانک ءُ دکہ بہ دنت ءُ آ ایوان کلات ءِ نیمگ ءَ روان بوت۔
 آ چہ دیوان خانگ ءِ پچیں دروازگ ءَ چیوان چیوان تہ ءَ پُترت ءُ آئرا عجب تور اِت۔ کہ پُتروکیں مردم ءَ آ مہناز ءِ ھیال ءَ وتی دماغ ءِ تہ ءَ آرگ نہ لوٹ اِت۔ اے ھیال ھم نہ اھتگ اَت۔ کہ آ دروازگ ءَ پچ بہ کنت۔ ءُ آ ھیال کُرت۔ کہ ھر ھما مردم کہ جرم ءُ گناھے کنت۔ گُڑا وتی دراھیں زانت ءُ ھوشیاری ءَ ابید ھنچش پیدوریں کار کنت۔ کہ ایدگراں ھیرانگی بیت۔
 پُتروکیں مردم دلگدریں مردمے بوتگ۔ آ ھویلی ءِ تہ ءَ پُترت تو گوشداشت کہ بلکنا کس توارے آئی گوشانی تہ ءَ بئیت۔ بلے ھچ توار ءُ تکے آئی گوشانی تہ ءَ نہ اتک۔
 آ کاپر ءِ تہ ءَ شُت ءُ گوش داشت تو ھچ توارے نہ اتک۔ ءُ پدا چہ کھڑکی ءَ کوکڑو کُرت۔ اد ءَ ھچ کسے توار ءُ تک نہ اَت۔
 ڈاکٹر دیدگ کُجا شتگ۔ مہناز کُجا شتگ۔ رامین پکر جنان بوت۔ ءُ پدا آئرا ھیال اھت کہ بلکنا ڈاکٹر دیدگ ءُ مہنازپہ دگہ ھند ءُ جاھے درشتگ۔ آئرا دل توسیں ھیال آیان بوت انت۔ کہ اے دل توسیں ھیالاں ھچ مزل ءُ ھچ ھدے نیست اَت۔ ءُ ایش اِنکس جہلانکیں درد اتنت۔ کہ چشیں درد ءُ ڈکھاں یک مزنیں دلے ھم بلکنا سگّ اِت۔ مہ کُرتیں۔
 رامین کمکیں وش بوت۔ کہ آ ھما ندارگ ءَ نہ دیست کہ آ اچ اے ندارگ ءَ اِنکس سرام کنگ ءَ اَت۔ ءُ اِنکس تُرسگ ءَ اَت۔
 باز وھداں مردم ءَ آئی ھیال چہ زند ءِ پراگندگیں ھیال ءُ پکراں گیش تُرسین انت۔ رامین ھیال کنان بوت۔ ءُ وتی دل ءَ تسلا دیان بوت۔ ءُ پدا آ گس ءِ خدمتگار ءَ چہ جست کُرت۔
 مہناز کُجا شتگ۔
 مہناز بی بی گْوشگ ءَ اَت۔ کہ آ ھسپتال ءَ روگ ءَ انت۔
 ڈاکٹر دیدگ۔
 ڈاکٹر ساری ءَ در کپتگ۔
 رامین وتی دل ءَ وش بوت۔ کہ ھر دوہ چہ یکجاہ در نہ کپتگ اَت۔ بلے یک شکی ءُ وسوسوکیں دل ءَ چیزانی یکجئی ءُ ھواری چے مشکلیں کارے اَت۔ پمیشا رامین وتی دل ءَ تسلا دیان اَت۔ بلے آئی وسوسگانی سیاہ مار دْروشامپ جنان آئی دراھیں پکری ءُ شعوری ءُ دل ءُ وجود ءِ دنیا ءَ پراگندگ کنان اتنت۔ ءُ آ ھیال کنان بوت۔ کہ بلکنا ڈاکٹر دیدگ آئرا گْوشتگ کہ تو ساری ءَ در کپ گُڑا من تئی پُشت ءَ کایاں۔ بلکنا آیانی اے سلہ ءُ سلبت ساری ءِ دیوان ءِ تہ ءَ پیسلہ بوتگ۔ ءُ اے ساری ءِ دیوان کدی بوتگ۔ چے من ھموداں لوگ ءَ بوتگ اوں۔ یا کہ من در کپتگ اوں گُڑا ڈاکٹر دیدگ ءُ آ اے پیسلہ کُرتگ۔
 ءُ آ کُجا شُتگ۔ ھنہ اوڑک ءَ۔ بازار ءَ۔ پہ شاپنگ ءَ۔ یا کہ دگہ جاھی ءَ۔ ءُ آ کدی کاینت۔ چے آ یکجاہ کاینت۔ چے آ پُشت ءُ دیم کاینت۔ چے من مہناز ءِ انتظار ءَ بکن آں یا کہ مہناز ءِ ھیال ءَ چہ وتی دل ءَ پہ مُدامی دربکن آں۔ چشکہ آ پمن ساڑی ءُ موجود نہ انت۔ چشکہ آ منی جنین نہ انت۔ ءُ منی آئی مرد نہ اوں۔ چشکہ ما یک دومی ءَ نہ دیستگ۔ چشکہ من ءُ آ چہ ازل چہ وت ءَ بیگانگ ءُ بدرآں۔ چشکہ مہناز ءُ منی مردی ءُ جنینی یک وابے اَت۔ چشکہ یک ھیال ءُ عکسے اَت۔ ھنچش چشکہ اے دنیا ءِ تہ ءَ بازیں ھیال ءُ عکس چو ھاک ءِ ھاکوتاں جوڑ بنت۔ ءُ پدا آپ ءُ گواتانی یک روھویے ءُ مُج ءُ توپان ءُ ھارے کئیت۔ ءُ ھاکانی اے ھاکوت ءَ ڈُھرین اِیت۔ ءُ چہ ڈگار ءِ سر بر ءَ زیان کنت۔
 گُڑا منی ءُ مہناز ءِ دراھیں ھم سیادی ءُ نزینکی ءُ تعلقداری بلکنا ھاکانی یک ھاکوتے اَت۔ کہ نوں ڈُھر اِتگ اَت۔ ءُ زیان بوتگ اَت۔ کہ من ءَ اے ڈھروکیں ھاکوت ءِ بارو ءَ ھچ پکرے جنگی ءُ کنگی نہ اَت۔
 دنیا دراھیں درد ءُ ڈکھ ءُ المیہ ءِ مارشت چہ مردمانی وتی گوں یک دومی ءَ ھم سیادی ءُ نزینکیاں در کاینت۔ کہ اگاں اے رشتگ ءُ اے تعلقداری ءُ ھم سیادی مہ بنت گُڑا زندگانی یک جنت ءُ یک بہشتے جوڑ بوت۔ بلے اے زند ءِ تہ ءَ اے رشتگ ءُ تعلقداری ءُ نزینکی ءُ ھم سیادی مان انت۔ پمیشا زند مُدام یک دوزھے۔ مُدام یک عذابے۔ ءُ ماس ءُ پِس ءِ۔ پہ زہگاں پریشانی۔ مرد ءُ جنین ءِ پریشانی ءُ گہار ءُ براسانی پریشانی۔ اے دراھیں پریشانی دوزھہ انت۔ کہ مردم ءِ ھاتر ءَ بگیر اچ ایشی دگہ ھچ راھے پشت نہ کپتگ اَت۔ کہ آ اچ اے پریشانیاں دور بہ بیت۔ وت ءَ را چہ مردماں دور بدار اِیت۔ چہ زند ءَ ھچ اُمیت مہ کنت۔ کسے ءَ گوں جوش ءُ لہڑگاں وت ءَ را مہ بنداِیت۔
 بلے زند ھمے ھم سیادی ءُ نزینکی ءُ تعلقداریانی نام اَت۔ رامین ھیال کُرت۔ ءُ وتی گاڑی ءِ اسٹرینگ ءَ دست ءَ کنان پکر جنان بوت۔ ءُ پدا گوں وتی وسوسگاں پہ شار ءَ رادگ بوت۔
 آ نہ زانت کہ آ کُجا روگ ءَ اَت۔
 یک کش ءُ یک کرار ءَ ھیال ءُ پکر ءُ وسوسگانی یک توپان ءُ ھارے اَت۔ کہ تچان اَت۔ پدا آئرا ھیال اھت کہ چے شر نہ انت۔ کہ من وت ءَ راخوک بہ کن آں۔ گوں وتی دستاں وت وتی زندگانی ءَ زیان بہ کن آں۔
 ءُ گوں ھمے ھیال ءَ آئرا وتی پیدائشت ءَ بگر تانکہ ورنائی ءُ تاں مروچیگیں روچ ءَ دراھیں سرگْوست یات اھت انت۔ ءُ آ ھیال کنان بوت۔ کہ زند چہ بندات ءَ پرائی یک المیہ ءِ مارشت ءَ گوں ھوار پیدا بوتگ اَت۔ ءُ آئی زند ھرچوں کہ ھست اَت۔ گُڑا اے زند ءَ آ پہ وتی ھمے ڈول ءَ گچین کُرتگ اَت۔ کہ ایشی تہ ءَ کسے ءِ ھجالتی ءُ ملامتی نہ اَت۔ ءُ مہناز ھم ملامت نہ اَت۔ مہناز ءِ چے کسور ءُ چے ملامتی وھدیکہ آ یک جنین آدمے اَت۔ ءُ آئرا یک مردے بکار اَت۔ ءُ دنیا ءِ وشی بکار اتنت۔ زہگ ءُ زندبکار اَت۔ کہ آئی تہ ءَ ھشکیں مہر آنکہ ھست اَت۔ بلے اے مہر بے سیت ءُ پوک اتنت۔ پرچا کہ اے مہرانی تہ ءَ یک مجگ ءُ یک اثرے مان نہ اَت۔ مہناز گْواتانی تہ ءَ زندگ بوت نہ کُرت۔ چی ءَ کہ مہناز ءَ دنیا ءِ وشی بکار اَت۔ ءُ آ دنیا ءَ یک مسکرا ءُ یک ملنڈے گْوند اِتگ اَت۔ بلے مہناز اے مسکرا ءُ ملنڈانی تہ ءَ زندگ بوت نہ کُرتگ اَت۔ کہ پریشی آئرا زند ءِ سک ءُ راستیں حقیقتاں گوں ھم دیم بوگی اَت۔ ءُ مروچی وھدے آ زند ءِ سک ءُ راستیں حقیقتاں گوں ھم دیم بوتگ اَت۔ گُڑا آئرا مارگ ءُ مارشت بوان اَت۔ کہ آ وتی زند ءَ چنکس ردیں ڈولی ءَ تعبیر کُرتگ اَت۔ زانتگ اَت۔ ءُ مانا داتگ اَت۔ کہ اے ردانی گُڈّ سر ءَ نوں مرگ آئی دیم ءَ اوشتوک اَت۔ کہ آ اے عذاب ءَ چہ آئرا در کُرت نہ کُرت۔
 چے آ وت ءَ خوک کُرت۔ کنت۔ رامین چہ وت جست کنان بوتگ اَت۔ ءُ آ چہ مرگ ءَ ھمنکس تُرس اِت۔ چشکہ آ چہ زند ءَ تُرس اِت۔
 آ چہ ھر دوئیں نیمگاں گوں زند ءَ دیم پہ دیم اَت۔ ءُ نہ زانت کہ کُجا بروت۔ بلے مروچی آ باز پہ سنجیدگی ھیال کنان اَت، کہ آ وت ءَ را خوک بہ کنت۔ تانکہ آ مہناز ءُ ڈاکٹر دیدگ ءَ یکجاہ ءُ ھوار مہ گند اِیت۔ پرچا کہ ایش آئی زندگانی ءِ یک مزنیں دردے جوڑ بوتگ اَت۔ ءُ آ اچ اے درد ءَ ایوک ءَ مرگ ءِ تہ ءَ وتی نجات ءَ دیست۔ اگاں کہ اد ءَ ھم آئرا نجاتے برس اِیت۔
 آ تاں دیربازار ءِ تہ ءَ گردان بوت۔ ءُ پدا پیشم ءَ وتی لوگ ءَ اھت چہ نوکر ءَ ھبر کپت۔ کہ مہناز تنے وھدی نہ اھتگ اَت۔ رامین ءِ دل ءِ وسوسگ ودّان بوت انت۔ آ کتابے زُرت ءُ کتاب ءِ وانگ ءِ تہ ءَ وتی ھوش ءَ چَپ کُرت۔
 دیگر ءُ شام ءَ مہناز اھت۔ ءُ راستاں راست وتی سینگار میز ءِ دیم ءَ اوشتات۔ ءُ آ رامین ءَ سلام ھم نہ دات۔ بلے اچ آئی آیگ ءَ پد چشکہ رامین ءِ دل ءَ چشکہ تسلایے رس اِت۔ کہ شکر ھدائی کہ مہناز آئی دیم ءَ اَت۔
 مہناز ءِ آئی دیم ءَ بوگ ھم پہ رامین ءَ یک نفسیاتی کمکے اَت۔ چشکہ مہناز ءِ ساڑی ءُ موجود بوگ ءِ تہ ءَ آئی دل ءَ انار ءِ آپ رس اِت۔ کہ آ وتی دژمن ءُ وتی جناس ءَ وتی دیم ءَ گندگ لوٹ اِت۔ کہ اے ڈول ءَ آئی دل ءَ یک دلبڈی یے رس اِت۔ کہ آئی کست ءُ کینگانی یک بنجاہ ءُ یک مرکزے ھست اَت۔ کہ آ ایشی آدینک ءِ تہ ءَ وتی دراھیں ھست ءُ وجود ءَ چار اِت۔ ءُ زانت۔ چشکہ مہناز ءِ موجود ءُ ساڑی بوگ پرائی زند ءَ الم اَت۔ کہ بگیر چہ مہناز ءِ ساڑی بوگ ءَ آئی دراھیں کست ءُ کینگ ءُ زہرگاں یک راھے نہ بوت۔ ءُ اے دراھیں کست ءُ کینگ چشکہ وتی ڈنی اظہار ءِ جاہ ءَ برائی جند ءِ وجود ءِ سر ءَ اُرش کُرت انت۔ ءُ آئرا اے موکہ نہ رست کہ آ وت ءَ را پدّر بہ کنت۔ چشکہ آ المی سورت ءَ مہناز ءَ وتی دیم ءَ اوشتوک دیست تانکہ آ وتی کست ءُ کینگ ءُ زہرگانی گُڈّی ئیں مزل ءَ برس اِیت۔ چشکہ اچ اے ھد ءُ اویل ءَ پد دگہ ھچ ھد ءُ اویلے پشت نہ کپت۔ چشکہ زند ءِ المیں واھگ ھمیش اَت۔ کہ مردم ءِ وتی جند ءِ سیاہ تہاریں لہڑگ ءُ جوشاں گوں کسی ءَ پدّر بہ کنت۔ ءُ اے پدّر کنوکیں ھستی مہناز اَت۔ کہ مہناز ءِ ساڑی بوگ وت پہ رامین یک کست ءُ کینگ ءِ نشانے اَت۔ بلے ایش آئی ذات ءِ پیداور کنگ ءِ یک اظہارے اَت۔ آنکہ ایش یک منفی اظہارے اَت۔ بلے ھست اَت۔ ایش یک اظہارے۔ کہ پہ رامین ءِ زندگ بوگ ءَ اے اظہار ءُ اے ڈول ءَ وت ءَ را پدّر کنگ چشکہ المی اَت۔ کہ بگیر اچ ایشی رامین زند ءَ چٹ بے معنا ءُ بے متلب ھیال کُرت۔
 ءُ رامین ءِ زند ءِ گْوستگیں سے چار سال مہناز ءَ گوں یک کست ءُ زہرگے ءَ گْوستگ اَت۔ پمیشا رامین نہ زانت کہ پرائی ڈنی دنیا ساڑی ھست اَت۔ یا کہ نیست اَت۔ آئی زند ءِ یک مزنیں بہرے ھم مہناز ءُ آئی چست ءُ ایرانی تہ ءَ گْوستگ اَت۔ ءُ ایش یک وشیں زندے کدی گْوشگ نہ بوت۔
 مہناز چو کہ ھجالت اَت۔ کہ چے بگْوش اِیت۔ سینگار میز ءِ دیم ءَ اوشتوک بوت۔ رامین وتی دیم ءَ چہ کتاب ءَ بُرز کُرت
 تو کُجا شُتگ ئے۔
 تو من ءَ جست کُرت۔ نہ کن ئے۔ مہناز نارزا نارزا جست ءُ پُرس کنان بوت۔ چے المی انت۔ کہ من ترا بگْوش آں کہ من کُجا شُتگ آں۔
 ھو رامین زند ءِ تہ ءَ اولی وار ترندی ءِ تہ ءَ گْوشان بوت۔ آنکہ چہ وتی جند ءِ ترندتبی ءِ سر ءَ ھم تُرس اِت۔ چشکہ آ وتی تُرندی ءِ آسراں چہ تُرس اِت۔ رامین دل ءُ دماغ ءِ تہ ءَ چٹ نزور ءُ کمزوریں مردے اَت۔ پرچا کہ آئی نفسی واھگانی بے کشکی ءُ بے راھی آئرا اِنکس تُرسناک جوڑ کُرتگ اَت۔ کہ آئی زند ءِ دراھیں ادراک پراگندگ جوڑ بوتگ اَت۔ بلے نوں وتی دل ءَ سکھت ءُ سکھینے آران آ وتی ترندیں ھبراں دیم ءَ بران بوت۔
 ھو تو من ءَ جست ءُ پد ءَ رند۔ جاھے شُت کن ئے۔ من تئی مرد اوں۔ ءُ تو منی جنین ئے۔ تو یک ھنچشیں چاگردی ءِ تہ ءَ مزن بوتگ ئے۔ کہ اود ءَ جنین مرد ءِ پرمات ءُ رومائشتانی سر ءَ دیم ءَ روت۔ جنین ءَ وت اجازہ نیست کہ آ چہ مرد ءَ جتا پکر بہ جنت ءُ جتا ھرکت بہ کنت۔
 ترا اے ھیال نوں اھتگ کہ من تئی جنین اوں۔ مہناز وتی دروشم ءَ آدینک ءِ تہ ءَ چاران گْوشان بوت۔ ءُ نارزا نارزا وتی موداں شک کنان بوت۔ کہ آئرا شک کنگی نہ اَت۔ بلے آ نہ زانت کہ بہ نند اِیت۔ یا ڈن ءَ بروت یا دگہ چیزے بہ کنت۔ کہ آئرا ھچ سُجگ ءَ نہ اَت۔ پمیشا آ اوشتوک اَت۔ ءُ وتی دل ءِ تہ ءَ تُرسگ ءَ اَت۔ کہ رامین ءِ ترند تبی ءُ رکھب گیشیں ترند ءُ تیز مہ بیت۔
 بلے رامین ءِ گْوستگیں کمزوری ءُ نزوریاں آ زانت کہ رامین وتی دارھیں دانشوری۔ عقل ءُ پہم۔ ءُ پکر ءُ فلسفہ ءَ ابید یک تُرسوکیں مردے اَت۔ چی ءَ کہ آئرا وتی جند ءِ بدن ءِ کمزوری ءُ نزوریانی مارشت ھست اَت۔ کہ گُڈّ سر ءَ ملامتی ءُ ھجالتی مہناز ءِ نہ اَت۔ بلکنا آئی وتی ذات ءِ تہ ءَ اَت۔ ءُ مہناز ءَ ھدا۔ قانون۔ مذہب۔ اخلاق ءُ رسم ءُ رواج دراہ اجازہ داتگ اَت۔ کہ آ چشیں مرد ءَ چہ جتا بوتیں۔ کہ آئی تہ ءَ وتی جند ءِ مرد بوگ ءِ ادراک نیستگ اَت۔ مارشت نہ اَت۔ ءُ ھُب ءُ واھگ نہ اَت۔ بلے آ نہ زان آں چونی ءَ گوں زند ءَ ھمراہ اَت۔ یا کہ گوں زند ءَ پیڑینوک اَت۔ نیکہ آئرا باز ساری مہناز یلہ بداتیں بلے مہناز ءِ ھُب۔ سگّ۔ برداشت۔ زانت ءُ پہمندگی مہناز ءَ برے جاور ءَ آورتگ اَت۔ کہ آ رامین ءِ درھیں بے لیکہی ءُ بے راہ روی ءُ بے کشکی ءَ برداشت کنان نوں اچ آئی جتا بوگ لوٹ اِت۔ وھدیکہ رامین نفسیاتی سورت ءَ اے دنیا ءِ تہ ءَ وت ءَ را چٹ یک ءُ تانا گْوندان ھیال کنان اَت۔ چشکہ مہناز ءِ ذات ءُ وجود ءِ تہ ءَ آ وتی جند ءِ ذات ءُ کمزوری ءُ نزوریاں چیر دَیگ لوٹ اِت۔ کہ آ یک ھورکی ءُ یک خلایے مارشت کنان بوت۔ کہ اگاں مہناز اچ آئی دستاں بہ شتیں۔ آ مہناز ءَ گوں جذباتی سورت ءَ ھنچش یکجاہ بندوک اَت۔ کہ آ مہناز ءَ گْوشگ لوٹ اِت۔ پوہ کنگ لوٹ اِت۔ کہ آخرآئی زند ءِ المیں ویل چے اَت۔ چشکہ آ مہناز ءَ گْوشگ بلوٹ اِتیں۔ کہ آئی زند ءِ المیں اڑ ءُ جنجال مہناز ءِ ذات ءُ وجود نہ اَت۔ بلکنا آئی جند ءِ ھما جہلانکیں ویل ءُ جنجال اتنت۔ کہ آئرا چہ کسانی ءَ گون اتنت۔ ءُ آ وت ءَ رانوں مہناز ءِ سر ءَ چلت کُرتگ اَت۔ وھدیکہ مہناز آئی ءَ وتی مرد ھیال نہ کُرت۔ بلکنا یک گرانی ءُ یک بارے ھیال کنان بوتگ اَت۔
 ھر دوکانی ادراک ءِ تہ ءَ پرکے مان اَت۔ کہ رامین ءِ زند گیرحقیقی ءُ پریبانی سر ءَ ایر اَت۔ وھدیکہ مہناز وتی زند ءُ راستی ءُ حقیقتانی سر ءَ دیم ءَ برگ لوٹ اِت۔ آنکہ آئی ھرکت۔ عمل۔ گناہ۔ شرمندگی۔ میار ءُ سیاہ کاری ھیال کنان بوگ ءَ اتنت۔ بلے آ چہ رامین ءَ گیشتر چہ حقیقت ءُ راستی ءَ نزینک اَت۔ ءُ آ چہ رامین ءَ گیشتر جذباتی سورت ءَ مھکم ءُ سرجم اَت۔ چی ءَ کہ آئی دل ءِ تہ ءَ یک بنی آدم ءِ یک انسانے ءِ۔ دل زندگ اَت۔ وھدیکہ رامین ءِ دل ءِ تہ ءَ اے مردم مرتگ اَت۔ کہ رامین یک زندگیں لاشے اَت۔ کہ آئی مزل زانگ نہ بوت۔ کہ آ کُجا اَت۔ مہناز مزل آنکہ سیاہ تہار اَت۔ بلے آئی تہ ءَ یک زندگانی یے ھست اَت۔ پمیشا باز رنداں زانت ءُ آگہی ءُ راستی ءِ شعور راج ءُ چاگرد ءِ شعور ءَ گیشتر سرجم ءُ جہلانک اَت۔ کہ نوں چشکہ رامین وتی چاگرد ءُ راج ءِ مثال پیش کنان اَت۔ کہ اد ءَ جنین آدم پادانی لترے اَت۔ کہ چشیں راج یک سیاہ تہاریں راجے اَت۔ کہ اد ءَ مرد ءِ دراھیں نزوریاں کودک ءُ بے گناھیں جنکے برداشت کنان اَت۔
 بلے رامین ءُ مہناز ءِ ھم سیادی ءُ نزینکی ءِ اڑ ءُ جنجال اچ ایشی ھم پیداور نہ بوتگ اَت۔ کہ رامین زالمیں مردے اَت۔ مہناز لوٹ اِت۔ کہ آ زالمیں مردے بوتیں۔ بلے نزوریں مردے مہ بوتیں۔ بلے رامین ءِ وتی جند ءِ نزوری ءُ کمزوری آئرا یک نفسیاتی پراگندگی ءِ تہ ءَ دور داتگ اَت۔ کہ مہناز ءِ وجود پرائی یک کمکے اَت۔ ءُ نوں رامین ءَ وتی جند ءِ سر ءَ اپسوز ءُ ارمان آیگ ءَ اَت۔ کہ مہناز ءَ آئی دست ھورکی۔ بے دست ءُ پاء بوگ ءِ مارشت نہ اَت۔ کہ اگاں مہناز آئرا کمکیں بشکتیں گُڑا بلکنا آ باز چیزاں بزانتیں۔ بلے مہناز پہ اِشکنگ ءَ تیار نہ اَت۔ ءُ نوں آ چہ ڈاکٹر دیدگ ءَ اِنکس نزینک بوتگ اَت۔ کہ رامین ءَ پد ءُ پُشت جتگ اَت۔ ءُ رامین ءِ تہ ءَ یک غسہ ءُ یک زہرگے مان اھتگ اَت۔ چشکہ اے زہرگ ءُ غسہ رامین ءَ تہ ءَ چو کِرم ءَ وران اَت۔
 ءُ مہناز ءِ جستانی پسو ءِ سر ءَ گْوشان بوت۔
 من ءَ ھر دم ءُ ھر ساھت ءَ اے ھیال بوتگ کہ تو منی جنین ئے۔ رامین نندوک۔ آئرا چاران گْوشت۔
 بلے من ءَ باور نہ یات۔
 تر امنی گپانی سر ءَ پرچے باور نہ یات۔ رامین جست کُرت۔ ءُ مہناز ءَ چاران بوت۔ کہ آ تنے وھدی آ دینک ءِ دیم ءَ اوشتوک اَت۔
 پمیشا کہ تو من ءَ کدی وتی جنین ھیال نہ کُرتگ۔ مہناز ءِ گپانی تہ ءَ سوکے مان اَت۔
 بلے من مُدام ترا وتی جنین ھیال کُرتگ۔ آنکہ منی تہ ءَ بلکنا وڑ ءُ تابے بوتگ بلے ایش اچ تئی سبب ءَ نہ بوتگ۔
 گُڑا ایشی متلب چے بوتگ۔ مہناز وتی گوشانی دُرّاں پہ ھر دوئیں دستاں در کنان وت ءَ را آدینک ءِ تہ ءَ چاران بوت۔ ءُ آئی دیم آدینک ءِ تہ ءَ دم بروک دم بروک دراکُرت۔ چشکہ آ گوں ڈاکٹر دیدگ ءَ تاں دیراں یکجاہ بوتگ ءُ پکنک ءُ سیل ءُ سواد کُرتگ اَت۔
 تو بِشکن کہ من بگْوش آں۔ تو من ءَ وتی ھماش ءِ تہ ءَ نیارئے۔ گُڑا من چے بگْوش آں۔ بلے نوں من جست کنگ ءَ اوں کہ تو کُجا شُتگ ئے۔
 من ڈاکٹر ءَ شُتگ آں۔ مہناز چشکہ دروگ بندان اَت۔
 بلے ڈاکٹر ترا چہ سُہب تاں بیگاہ نہ چار اِیت۔ رامین گْوشت۔ رامین ءِ گپانی تہ ءَ یک تہلی یے مان اَت۔ ءُ آسرسٹ کنان گوں مہناز ءَ ھبردیان اَت۔ آ ھر دوہ وتی یک دومی ءِ گپّاں چشکہ پہ گوشدارگ ءَ تیار نہ اتنت۔ ھر دو چہ زہرگ ءَ پُھر اتنت۔ ءُ ھر دوکانی زہرگ ءُ غسہ ءِ سبب جتا اِت۔ انت۔ بلے ھر دوکانی زہرگ ءِ یک سببے ھست ءُ ھر دو چشکہ ایشراچہ وت ءَ چیر دَیگ ءَ اتنت۔ ھر دو دوزھہ ءِ تہ ءَ اِت۔ انت۔ ءُ ھر دو چہ بہشت ءَ در کنگ بوتگ اتنت۔
 رامین پاد اھت ءُ آئی پُشت ءَ اھت ءُ اوشتات آئرا ھنچش تور اِت۔ چشکہ رامین آئی پُشت ءَ اوشتوک پرائی ورگ ءَ آیگ ءَ انت۔
 رامین وتی دست ءَ برائی کوپگاں ایر کُرت۔ پہ نرمی گْوشان بوت۔
 برو۔ من ءَ باور انت۔ کہ تو ڈاکٹر ءَ شُتگ ئے۔ من باور کن آں مہناز من ءَ پر تو پت ءُ باور ھست۔ من ءَ تسلا انت۔ کہ تو ڈاکٹر ءَ شُتگ ئے۔ بلے تو مروچی نہ زان آں۔ منی چمانی تہ ءَ پرچے زیبا درا کن ئے۔ تو کدی وت ءَ را پمن ھنچش پوش۔ تانکہ منی دل ءَ تسلا بہ بیت۔ تو کدی گوں من ھم گوں نرمیں زبان ءَ پہ وش لسانی گپ بہ جن تانکہ منی دل بُرز بہ بیت۔ تو کدی وتی چماں ھنچش سیاہ بہ کن چشکہ مروچی ایش سیاہ انت۔ تو ھمے لیوس ءَ پمن ھم بہ پوش۔ چشکہ تو مروچی اے لیوس ءَ پوش اِتگ۔ تو وت ءَ را ھر روچ ھمے ڈول ءَ بوئی۔ وشبو۔ بہ جن چشکہ مروچی تو بوئی ءُ وشبو جتگ۔ زان ئے۔ مہناز مرد ءُ جنین ءِ درنیام ءَ پت ءُ باوری المیں ھبرے کہ بگیر اچ ایشی گاڑی دیم ءَ نہ روت۔
 رامین ءِ المیں زہرگ ءُ غسہ یک دگہ پیمیں مارشت ءِ تہ ءَ بدل بوت۔ کہ رامین مُدام سک تہلیں غسہ ءُ زہرگانی تہ ءَ وتی بے راھیں نفسی واھگانی شکار جوڑ بوت۔ کہ ھمنکس آئی غسہ اَت۔ گُڑا ھمنکس آئی ءَ یک لذتے تور اِت۔ چشکہ آئی ذات ءِ پدّر کنگ ءِ واھگ بگیر چہ تہلیں سرگْوستاں نہ بوت۔ چشکہ آئی شخصیت نارمل ءُ کدرتی ئیں واھگاں چہ زبہر اَت۔ کہ آئی دماغ ھمنکس کہ زانت ءُ پوہ بوت۔ گُڑا آئی دل ءِ سیاہ تہاریں واھگ ھم ھمنکس آئی سر ءَ اُرش کُرت انت۔ کہ رامین راستی یک نارمل ءُ دراہ ءُ جوڑیں مردمے نہ اَت۔ بلے آ کُنٹ دماغے ھم نہ اَت۔ پرچا کہ آئی زند ءِ جہلانکیں ھیال چرائی گنوکی ءُ بے ساری ءَ چہ ودی بوت انت۔ ھمنکس کہ آ وتی تہلیانی تہ ءَ بُڈشتگ اَت۔ گُڑا ھمنکس گیش آئی تہ ءَ زندگ بوگ ءِ یک واھگے چست بوت۔ کہ اے تاب ءُ لیٹیں ءُ پُرپیچیں زند ءِ تہ ءَ دمانی تہ ءَ مروک ءُ دمانی تہ ءَ زندگ بوگ ءِ واھگ ھم باز عجب اَت۔ ءُ رامین ءِ ھاتر ءَ ھمیش یک دوزھہ یے اَت۔ ءُ ھمیش آئرا چہ دومی شازادگ ءُ وتی طبقہ ءَ جتا کُرتگ اَت۔
 نوں آ مہناز ءَ بگل ءَ گپت ءُ وت بوز ءَ آئی بوز ءَ ایر کُرت۔ ءُ پدا آئرا دستانی تہ ءَ زُرت۔ ءُ پلنگ ءَ بُرت ءُ چہ گنوکانی پیم ءَ دروت گران بوت۔
 مہناز ھم زانت کہ اِنکس گناہ ءِ سر ءَ کہ آ دراھیں روچ گوں ڈاکٹر دیدگ ءِ ھمراہ بوتگ اَت۔ کہ ڈاکٹر دیدگ آئی بدن ءِ ول ول ءُ رگ رگ ءَ دروت داتگ اَت۔ ءُ زیارت کُرتگ اَت۔ کہ آئرا سما اَت۔ کہ رامین اچ ایشی نا واکب اَت۔ آنکہ آ زانت کہ رامین آئی سر ءَ شکّ آرگ ءَ اَت۔ بلے انگت ءَ آئی مرد رامین آئرا مہر کنان اَت۔ گُڑا مہناز ءَ وت ءَ را آئی ھوالہ ءَ کُرت۔ ءُ آئرا ترندیں دروت گران بوت۔ ءُ رامین سک وش بوت۔ ءُ آ ھر چیز ءَ شموشان۔ مہناز ءِ دروتانی تہ ءَ وتی دراھیں گماں گار ءُ زیان کنگ لوٹ اِت۔
 تاں دیر ءَ آ مہناز ءَ دروت گران بوت۔ ءُ پدا چشکہ دم بُرت۔ آ واب شُت۔ ءُ مہناز پاد اھت ءُ آئرا چار اِت۔ کہ آئرا رامین ءِ بے وسی۔ نزوری ءِ سر ءَ بزھگ اھت۔ آنہ زانت کہ رامین ءِ زند چنکس پُرعذابیں زندے اَت۔
 وھدے بامن شال ءَ اھت ءُ میرصاحب واجہ کار بوھیر ءَ گوں دیوان ءُ ھال بوت۔ گُڑا میر بوھیر ءُ بیرم ءِ دیم چہ وشیاں چٹ گپتگ اَت۔ چی ءَ کہ جمہوریت۔ ون یونٹ ءِ پرشگ ءُ مُلک ءِ تہ ءَ لس گچین کاریانی لوٹ منّگ بوتگ اَت۔ ءُ ڈکٹیٹر چہ اقتدار ءَ درشتگ اَت۔ ءُ یک دگہ ڈکٹیٹرے اھتگ اَت۔ کہ نوں آئی لیگل فریم ورک آرڈر ءِ بیرک ءِ چیر ءَ دراھیں مُلک ءِ تہ ءَ لس گچین کاریانی کار بنا بوتگ اَت۔ ءُ میر بوھیر دراھیں ترقی پسند قوتانی کماش جوڑ بوتگ اَت۔ وتی لیفٹ زرمبشت ءِ سنگتاں اُمیت داتگ اَت۔ کہ پارٹی آئی سوبہ ءُ ڈیھ ءِ ووٹانی تہ ءَ سوب مند بیت۔ ھماروچی سُہب ءَ وھدے آ شال ءِ اسٹینلے ھوٹل ءَ میرصاحب ءِ دیوان ءَ اھت تو ساری ءَ احمدان۔ کمالان۔ مزار ءُ ڈاکٹر دیدگ گوں آئی نندوک اتنت۔ ءُ میرصاحب گوں آیاں آئیوکیں گچینکاریانی بابت ءَ گپ جنان اَت۔
 ورناہ وانندہ گل ءِ احمدان ءُ کمالان وتی دراھیں تضاد ءُ ناتپاکی ءَ ابید گوں میر صاحب ءِ پروگرام ءَ یکجاہ ءُ سرین ءَ لانک بستگ اَت۔ ءُ سیاست ءِ پڑ ءَ در کپتگ اَت۔ ءُ ھلک ھلک۔ میتگ میتگ ءُ سروگ سروگ۔ آیانی ورنا پہ پارٹی ءَ کار کنگ ءَ اتنت۔ ءُ پارٹی ءِ چن ءُ لانچ ءَ دیم ءَ بران اتنت۔
 احمدان ءِ تعلقداری گوں پنجاب۔ سندھ بنگال ءُ سرھد ءِ کمیونسٹ سنگت ءُ کامریڈاں جوڑ بوتگ اَت۔ کہ احمدان وتی کمیونسٹ بوگ ءِ سر ءَ گیشر پہر بست ءُ وتی پنجابی کامریڈ ءُ سنگتانی فلسفہ ءُ پکر ءَ دیم ءَ بران اَت۔ کہ آ میرصاحب ءُ سردارانی درنیام ءَ یک دوری یے لوٹ اِت۔ چی ءَ کہ پنجاب ءِ کمیونسٹانی ھیال اَت۔ کہ میرصاحب ءِ وھدے تپاک ءُ یکجئی گوں قوم پرستاں انقلاب ءُ آشوب ءِ یک کسانیں بہرے اَت۔ کہ گُڈّ سر ءَ کمیونزم ءُ سوشلزم ءِ جُہد دیم ءَ شُت ءُ احمدان وتی پنجاب ءِ سنگتانی ھبراں سنگ ءِ چشکھ ھیال کُرتگ اَت۔ ءُ نوں آ ھمے اُمیت ءَ گوں دیم ءَ روان اَت۔ کہ آئوکیں دور سوشلزم ءِ دور اَت۔
 احمدان گوں کامران رسول لاھور ءَ شُتگ اَت۔ ءُ اود ءَ گوں ترقی پسندیں شاہ نویس۔ سروک ءُ کامریڈاں دیوان کُرتگ اَت۔ ءُ نظریاتی باث ءُ گوشتانک داتگ اَت۔ کہ آئی تہ ءَ پہ سوشلزم۔ پہ کمیونزم یک نوکیں اُمیت ءُ واھگے پیدا بوتگ اَت۔ کہ آ دنیا ءِ مارکسی نکشہ ءَ پہ وت ءَ گیشتر شر زانتگ اَت۔
 ءُ سوبہ ءِ ورنا وانندہ گل ءِ کامریڈ۔ سنگت چہ سردار ھاتم ءِ تیز ءُ ترندیں ءُ چہ سیاسی سوک ءُ کست ءَ پُھریں گْوشت۔ انکاں دوست داشت بلے آ چہ نوکیں دنیا ءِ نعرہ ءُ جاراں چہ متاثر اتنت۔ کہ وتی قومی سیاست ءِ تہ ءَ وتی ترقی پسندی ءَ برجاہ دارگ لوٹ اِت۔ ءُ آ سردارھاتم۔ سردار بیورغ ءُ سردار زامران ءَ چہ مائوزے تنگ۔ ءُ چہ جنرل گیاپ ءُ چہ ہو چی منہ ءُ فیڈل کاسترو ءَ کمتر نہ زانت انت۔ ءُ میر مزار وتی دراھیں ذاتی نزوری۔ تُرس ءُ ھرزاں ابید نوں احمدان ءِ سک گیریں ترقی پسندی ءِ پکر ءُ ھیالاں متاثر اَت۔ ءُ آئی تعلق گیشتر گوں پنجاب ءُ سندھ ءِ سنگتاں جوڑ بوتگ اَت۔ ءُ آ بازیں رنداں لاھور ءَ شُتگ اَت۔ کہ اود ءَ سوشلزم۔ جمہوریت ءُ کمیونزم ءِ بارو ءَ آئی پکر یکسر بدل بوتگ اَت۔ چی ءَ کہ شال ءِ تہ ءَ آسوشلزم ءِ جار ءَ چہ گیشتر متاثر اَت۔ بلے لاھور ءِ سنگتاں گوں دیوان ءُ ملاقاتاں پد آیاں دراھیں برسغیر ءِ لیفٹ زرمبشت ءِ ھال رستگ اَت۔ کہ چہ بنگال ءِ کمیونزم ءِ راجدپتر ءَ بگر تاں جیوتی باسو ءِ زرمبشت ءُ حسن ناسر ءِ جیل ءُ لٹاں ءُ آئی پکرانی تہ ءَ نوک نوکیں چیزاھتگ اَت۔ ءُ مزار لہتیں ماہ لاھور ءَ داشتگ اَت۔ کہ اد ءَ لاھور ءِ۔ بیڈن۔ روڈ ءِ تہ ءَ آ مُلک ءِ نامی ئیں کمیونسٹ ءُ مزور زرمبشت ءُ تھریک ءِ سر کماش واجہ کار اے آر عزیز دیوان کُرتگ اَت۔ کہ لاھور ءِ بیڈن روڈ ءِ تہ ءَ آ یک کسانیں فلیٹی ءِ سیمی مزل ءَ اَت۔ ءُ سے چارکوٹیانی تہ ءَ آئی زہگ ءُ چُک آبات اتنت۔ بلے پارٹی ءِ سنگت ءُ آئی فیملی ءُ خاندان ءِ مردم یکجاہ ءُ ھوار اتنت۔ کہ آئی یک جنکے اَت۔ کہ آیک پوریاگرانی سروکے ءَ سیرکُرتگ اَت۔ کہ نوں آئی زامات یٰسین ھموداں وتی جنین ءَ ھم آورت کہ ھر دو کمیونسٹ ءُ کامریڈ اتنت۔
 واجہ کار اے آر عزیز ءِ لوگ ءَ دنیا جہان ءِ ترقی پسند۔ ادیب۔ شائر ءُ شاہ نویس اھت ءُ شُت انت۔ ءُ مزار وھدے اولی وار اود ءَ شُتگ اَت۔ گُڑا آ وتی جند ءِ دل ءِ تہ ءَ یک مزنیں بدل سدلے تور اِتگ اَت۔ ءُ آئی دل ءِ تہ ءَ پہ کمیونزم۔ سوشلزم۔ ماکسزم ءِ ھاتر ءَ یک مزنیں عزت ءُ شرپے پیدا بوتگ اَت۔ چشکہ دنیا ءِ تہ ءَ اگاں نوں فلسفہ یے پشت کپتگ اَت۔ گُڑا اے فلسفہ ماکسزم ءِ فلسفہ اَت۔ ءُ اے آرعزیز ءِ گْوشتن ءِ رو ءَ نوں دنیا ءَ چہ سوشلزم ءُ کمیونزم ءَ کس داشت نہ کُرت۔
 اے آر عزیز ءِ پورئیں نام ءَ آئی سنگت نہ گپت انت۔ بلکنا آئرا چہ مزدکی ءِ نام ءَ یات کُرت انت۔ چشکہ اے آر عزیز ءِ اسل نام مزدکی بہ بیت۔ کہ مہلوک آئرا کدی کدی اے آر عزیز گْوشت۔ بلے آئی لقب مزدکی مشہور اَت۔ پرچا کہ وتی ورنائی ءِ تہ ءَ آ بنگال ءَ مزن بوتگ اَت۔ ءُ اود ءَ وتی میتگ ءَ ترقی پسندیں پارٹی یے چہ مزدکی زرمبشت ءِ نام ءَ جوڑ کُرتگ اَت۔ کہ اے آر عزیز ایران ءِ مزدکی زرمبشت ءَ چہ متاثر بوتگ اَت۔ ءُ مزدک ءَ مزنیں انقلابے ھیال کُرت۔ کہ وتی وانگ ءِ زمانگ ءَ وتی میتگ ءِ اسکول ءَ آ ھمے نام ءَ زُرتگ اَت۔ ءُ پدا زوت آ اے زرمبشت ءَ یلہ داتگ اَت۔ ءُ بنگال ءِ کمیونسٹ پارٹی ءِ تہ ءَ ھور کپتگ اَت۔ بلے آئی نام گوں مُزدکی ءِ لقب چو سُسر ءَ لچ اِتگ اَت۔ کہ نوں دور نہ بوت۔
 مزدکی وت امرت سر ءِ تہ ءَ پیدا بوتگ اَت۔ بلے پدا آ پہ وانگ ءَ پہ دنیا ءَ زانگ ءِ شوک ءُ ھُب ءَ آ کلکتہ شُتگ اَت۔ ءُ اد ءَ اسکول ءِ اُستادے بوتگ اَت۔ بلے بنگال ءِ سیاھیں ڈکال ءِ تہ ءَ وھدے مردم مران اتنت۔ ءُ وتی لوگ ءُ میتگاں یلہ دیان اتنت۔ تو مزدکی یک دوریں میتگے ءَ استاد اَت۔ چہ گژن ءُ تُھن ءِ دستی ءَ جستگ اَت۔ ءُ کلکتہ ءِ شار ءِ تہ ءَ آبات بوتگ اَت۔ ءُ اود ءَ ریلوے ءِ تہ ءَ نوکر بوتگ اَت۔ اد ءَ ریلوائی اسٹیشن گوں لوچ ءُ لگڑیں مزور کار ءُ پوریاگر ءُ قلیاں کار کنان آئی تہ ءَ یک دگہ ھُبے ودی بوتگ اَت۔ کہ چے پیم ءَ آ وتی زند ءَ پرے مزورکار ءُ پوریاگرانی ھاتر ءَ دات نہ کنت۔
 ءُ پدا ناگت ءَ آ گوں کامریڈے ءَ دچارکپتگ اَت۔ ءُ اے کامریڈ آئرا میونسپل کمیٹی ءِ کمیونسٹ دپتر ءَ بُرتگ اَت۔ ءُ اود ءَ آ کرار کرار کمیونسٹے جوڑ بوتگ اَت۔ ءُ مزور ءُ پوریاگراں گوں کار کنان بوتگ اَت۔
 پدا پرنگی دورشتگ اَت۔ ءُ بنگال ءُ پنجاب ءَ بہر ءُ بانک کُرتگ اَت۔ ءُ یک نوکیں پساتے چست بوتگ اَت۔ ءُ بکال ہندو ءُ مسلمانانی درنیام ءَ جنگ ءُ پسات وتی گُڈّی ئیں ھد ءُ اویلاں سر بوتگ اَت۔ کہ نہ بکال محفوظ اتنت۔ ءُ نیکہ مسلمان۔ ھر دو وت ءَ چو کچک ءَ بِر کنان اَت۔ ءُ لاپ در کنان اتنت۔
 اے آر عزیز مزدکی یک شپے یک مال گاڑی ءِ تہ ءَ سوار دلی ءَ اھتگ اَت۔ ءُ چہ دلی ءَ امرتسر ءَ پدا لاھور ءَ آبات بوتگ اَت۔ ءُ اد ءَ کمیونسٹ پارٹی ءِ سر ءَ پائے بندی ءَ پد آپاکستان ءِ ترقی پسندپارٹی ءِ تہ ءَ ھور کپتگ اَت۔ ءُ نوں آ کمیونسٹ آئیڈلوجی ءِ ھاتر ءَ کار کُرت۔ ءُ وت ءَ را چہ ماسکو نزنیک ھیال کُرت۔
 آئی لوگ ءِ تہ ءَ مارکس۔ اینگلز۔ ءُ بدھا ءِ بُت ایر اتنت۔
 آفرانسی کٹ۔ ریشے داشتگ اَت۔ آئی نیام سرلگڑ اَت۔ ءُ آئی اسپیتین مود آئی سر ءِ ھر دو نیمگاں برجاہ اتنت۔ کہ اگاں آ کلاھے سر ءَ بکُرتیں تو زانگ نہ بوت۔ کہ آ چہ موداں لگڑ اَت۔
 آئی رنگ سیاہ ءُ پنوز چپت اَت۔ مُدام بش شرٹ ءُ سادگیں پتلون ءُ سواس پاد ءَ کُرت۔ آ وت ءَ را کمیونسٹ زرمبشت ءِ یک ادنائیں کامریڈے ھیال کُرت۔
 وھدے مزار آئرا دیست تو آئی دماغ ءَ بازیں جست پاد اھت انت۔ ءُ ھیال کُرت۔ کہ چے پیم ءَ آ گوں مزدکی ھبراں بنا بہ کنت۔ پرچا کہ مزار اے روچاں بازیں چیز زانگ ءُ پوہ بوگ لوٹ اِت۔
 چہ گچین کاریاں ساری احمدان ءُ مزار لاھور ءَ شُتگ اَت۔ ءُ مزدکی ءَ دیستگ اَت۔ ءُ نوں برتر کنان پد ءُ پد پہ شال ءَ اھتگ ءُ میرصاحب ءَ مزدکی ءِ کلوھاں آورتگ اَت۔ ءُ پُجارینتگ اَت۔ وھدے آ گپ جنان اتنت۔ تو بامن پُترتگ اَت۔ ءُ میرصاحب گوں آیاں وتی گپّاں گْونڈ کنان گوں بامن ءَ دلگوش بوتگ اَت۔
 من لوٹ آں کہ تو چہ کلات ءَ مئے سوبائی اسمبلی ءِ ممبر بہ بو ءُ من ترا پمیشالوٹائینتگ بامن۔ چی ءَ کہ جمہوریت۔ سوشلزم ءُ ون یونٹ ءِ بارو ءَ تئی قربانی ھم ھست انت۔
 ءُ بامن بشکھندگ بوت۔
 من نہ زان آں کہ منی قربانی یے ھست۔ اے دنیا ءِ تہ ءَ ھر مردم ءِ یک مشنے بیت۔ قربانی ءَ کس نہ زانت کہ چی یے۔ چے قربانی کدی تول بوت کنت۔ کہ منی قربانی اچ تئیگاں گیش انت۔ یا کہ تئی باز ءُ منی کم انت۔ قربانی تول بوت نہ کنت۔ ھنچش چشکہ گناہ ءُ ثواب تول بوئوکیں چیز نہ انت۔ بگیر اچ ایشی کہ اچ ایشاں شری ءُ جوانی یک مارشتے مردم ءِ دل ءَ پیدا بیت۔ کہ من شریں چیزے کُرتگ۔ ھو دومی بمناں کہ تئی کار شر انت۔ گُڑا مردم ءِ دل بُرز بیت۔ نیکہ قربانی زانگ بیت۔
 بامن مروچی گیشتر فلسفیانہ تب ءِ تہ ءَ گپ جنان اَت۔ ءُ میر بوھیر ءَ آئی ھمے فلسفیانہ وڑ ءُ ڈول شر زانگ بوت۔ ءُ آ بشکھندگ بوان گْوشت۔
 بلے ما ترا منّ ایں۔ تئی قربانیاں منّ ایں۔ پمیشاتو ما لوٹ ایں کہ تو گوں ماں بیا۔
 ءُ بامن احمدان۔ کمالان۔ مزار ءُ ڈاکٹر دیدگ ءِ نیمگ ءَ دست تچک کنان گْوشت۔
 تئی دیم ءَ اے ورنا گیشتر زانو گر ءُ لائک انت۔
 من زان آں بامن۔ بلے ھر مردم ءِ یک کچ ءُ کساسے بیت۔ من لوٹ آں کہ تو گون بہ بو۔ پرچا کہ تئی نظریہ اچ مئے پکر ءُ نظریہ ءَ نزینک انت۔
 ءُ بامن بشکھندگ بوان گْوشت۔
 منی پکر ءُ نظریہ گوں شُما چون نزینک بوت کنت۔ منی ھیال ءَ زند یک پکر ءُ یک نظریہ یے ءِ تنکیں جیکت ءُ سدری یے ءِ تہ ءَ جاگہ گپت نہ کنت۔ زند ءِ چہ نظریہ ءَ گیشتر بُرز انت۔ زند گیشتر پراہ ءُ کشادگ انت۔ نظریہ زند ءِ یک بہرے۔ زند بازمزنیں۔ بُرز تریں شے یے۔
 بلے زند شر کنگ لوٹ اِیت۔ زند ءَ یک نظریہ یے بکار بیت۔
 احمدان چہ بامن ءَ ناگت ءَ جست کُرت۔ چشکہ بامن ءَ سکھت مہ بوتیں۔ کہ چہ احمدان ءِ نیمگ ءَ اے جست کئیت۔
 بلے بامن باز پہ دلجمی گْوشان بوت۔
 زند واجہ کار یک آزاتی یے مارشت انت۔ ایشی تہ ءَ سپانٹینٹی ءُ ناگتیں اومان مان انت۔ یعنے ایش آزاتی ءِ یک پاھار ءُ لہڑگے کہ چہ دل ءَ در کئیت کہ پریشی نظریہ ءُ فلسفہ بکار نہ بیت۔ نظریہ ءُ فلسفہ ایوک ءَ ھمے آزاتی ءِ سپانٹینٹی ءَ یک تھامے دنت۔ بلے نظریہ کدی مردم ءَ را پہ عمل ءَ نہ پرمااِیت۔ عمل چہ مردم ءِ آزاتی ءِ اوماناں چست بیت۔ ءُ شمئے سیاست ءِ تہ ءَ ھر چیز ءَ چہ گْوانزگ ءَ بگر تانکہ قبر ءِ ھند ءَ ھر چیز ساری ءَ زانگ بیت۔ گُڑا ایشی تہ ءَ مئے ھبر ءُ ھال ءِ چے گنجائشت۔
 احمدان بشکھندگ بوان گْوشت۔
 زاناں تو سامراج ءَ موکہ دئے کہ اچ تئی نرمی ءُ تئی آزاتی ءِ گبار ءُ گرذی ئیں آزاتی ءِ فلسفہ ءَ پائدگ چست بہ کنت۔ ءُ دنیا ءِ استھسال ءَ گیشتر بہ کنت۔ ءُ گیشتر مئے سر ءَ تشدد بہ کنت۔ اے دراہ گوں نظریہ ءَ تعلق دار انت۔ کہ تو سامراج ءَ گوں جنگ چے پیم ءَ کن ئے۔ مروچیگیں دنیا ءَ کمیونزم ءُ سرمایہ داری ءِ جنگ ءِ تہ ءَ مان انت۔ یک نیمگ ءَ ترقی پسندیں قوت انت۔ ءُ دومی نیمگ ءَ رجعتی ءُ ترقی مخالف قوت انت۔ ءُ ایشانی تہ ءَ یک جنگ ءُ پساتے۔ ما لوٹ ایں کہ اے جنگ ترند ءُ تیز بہ بیت۔ تانکہ طبقاتی جنگ وتی آسر ءَ بہ رس اِیت۔
 احمدان ءِ گپانی تہ ءَ ھشک ءُ یک آئیڈیلزم ءُ یک شائری یے مان اَت۔ پرچا کہ آ مُزدکی ءِ گپ چیراں کامران رسول ءِ ھشکیں چم شانکاں احمدان ءِ گپانی سبب ھیال کُرت۔ ءُ چشکہ آ دگرانی گپّاں اشکنان نوں آیاں یک نام ءُ نشانے دَیگ لوٹ اِت۔ کہ وت آئی دل ءَ چے اَت۔ ایشرا بلکنا احمدان وت نہ زانت۔
 میر صاحب احمدان ءِ ھشکیں چم شانکاں آنکہ اِشکُت بلے وت میر صاحب ءَ ایش اِنکس متاثر نہ کُرت انت۔ ءُ آ بامن ءَ گوں دلگوش بوان گْوشت۔
 تو وتی نظریہ۔ سسٹم مخالف پکر ءُ نظریہ ءَ بدار۔ تو آزات بہ بو۔ بلے تو مئے پارٹی ءِ تہ ءَ بیا۔ چہ کلات ءَ مئے ٹکٹ تئیگ انت۔
 ءُ بامن میر بوھیر ءَ چاران بشکھندگ بوت۔ چشکہ بامن آئرا ھر دروشم ءُ ھر رنگ ءِ تہ ءَ وتی سیاست ءِ تہ ءَ آرگ لوٹ اِت۔ چشکہ پرائی دگہ ھچ گنجائشتے پشت نہ کپتگ اَت۔ ءُ پد امیر صاحب ترّینت۔
 تو مروچی منی پیسلہ ءَ پروشت نہ کن ئے۔ ترا ھر سورت ءُ ھر جاور ءَ منی اے پیسلہ کبول کنگی بیت۔ کہ تو آئیوکیں گچینکاریانی تہ ءَ مئے سوبائی اسمبلی ءِ ممبر بئے۔
 بامن نہ زانت کہ میرصاحب ءِ تہ ءَ چے اثرے مان اَت۔ کہ آ میرصاحب ءَ انکار کُرت نہ کُرت۔
 ءُ پدا بامن دیست کہ میر صاحب وت پاد اھت ءُ آئرا بگل کُرت۔ ءُ دروت دات۔ ءُ بامن وتی سر ءَ میر بوھیر ءِ دیم ءَ جہل کُرت۔ چشکہ آئرا کبول اَت۔ کہ پرائی میرصاحب ھر پیسلہ یے بکُرتیں۔ چی ءَ کہ آیانی دراھیں سیاست۔ چاگردی۔ پیسلہانی قومی ھیالداری ءُ یک دومی ءِ لھاظ ءِ سر ءَ ایر اتنت۔ آنکہ ھر چنت کہ وت ءَ را سوشلسٹ ءُ کمیونسٹ ءُ نہ زان آں چے چے بگْوشتیں۔ بلے پدا ھم آیانی شعوری پکرآیانی قومی پکر ءُ ھیالاں ءُ مارگ ءُ مارشتانی سر ءَ ایر اتنت۔ کہ گوں نوکیں دنیا ءِ وڑ ءُ ڈولاں گوں ھم تپاک بوگ ءَ پہ چشکہ آ یاں وھد بکار اَت۔
 پدا بامن چہ میر صاحب ءِ کِرّ ءَ پاد اھت پرچا کہ میر ساحب۔ بیرم ءُ ایدگہ سنگتا اں دراھیں سنگت ءُ کامریڈ کہ بازیں مردمے چہ کراچی ءَ اھتگ اَت۔ کہ آ پارٹی ءِ کاراں ورنا وانندہ گل ءَ سنگتاں نوک نوکیں کار رومایگ ءَ اَت۔ کتاب دَیگ ءَ اَت۔ لبزانکی دیوان اڈ دَیگ ءَ اَت۔ مُچی ءُ جلسہ کنگ ءَ اَت۔
 کراچی ءِ سنگتانی تہ ءَ لالا ؔیک بُرز ءُ شازادگیں ورنایے اَت۔ کہ آ فلمانی تہ ءَ کار کنگ لوٹ اِت۔ بلے پدا آ کمیونسٹے جوڑ بوتگ اَت۔ کہ بامن لالاؔ ءِ عزت ءَ کُرت۔ بلے لالاؔ مارکسزم ءَ پہ وت یک مذہبے جوڑ کُرتگ اَت۔ ءُ آ سردارانی سک بدی دار اَت۔ ءُ مُدام گوں میر صاحب ءَ سردارانی آیگ ءُ پارٹی ءِ تہ ءَ ھوار کنگ ءِ سر ءَ ایراد بست۔ ءُ آ چہ میر صاحب ءَ ھمے اُمیت وار اَت۔ کہ میر صاحب سوبہ ءِ تہ ءَ وتی ترقی پسندیں اسلاھاتاں زوت دیم ءَ کار اِیت۔
 دومی سنگت کامریڈ شاکر اَت۔ کہ چہ سر ءَ تاں پداں زراب ءُ آچے اَت۔ ءُ بگیر چہ کمیونزم ءُ سوشلزم ءَ دگہ گپ نہ زانت۔ ءُ آ مزار ءَ گوں مُدام باث کُرت۔ سیمی سنگت عادل اَت۔ کہ وت ءَ را کمیونسٹ لبزانک ءِ مزنیں وانوکیں مردمے ھیال کُرت۔ آئی دست ءَ مُدام یک کتابے درا بوت۔ آئی نندگ ءُ پاد آیگ ءَ چہ ھنچش درا بوت۔ کہ چشکہ میرصاحب ءِ چشکہ آ میرصاحب ءِ رنداں برگ لوٹ اِت۔ آ گپ نہ جت۔ بلے جونئیر سنگتاں دست کُمک بوت۔ آ کمکیں چپ ءُ مکربازے درا بوت۔ کہ آئرا چہ کمیونزم۔ سوشلزم ءُ قوم پرستی ءَ گیش وتی جند ءِ ذات دوست اَت۔ آ مُدام سگریٹ چِکان گندگ بوت۔
 طاہر لاگریں ورنایے اَت۔ ءُ مُچیانی تہ ءَ نعرہ جنوک اَت۔ رشید جرنلزم ءِ تہ ءَ کار کُرتگ اَت۔ پمیشا ورنا وانندہ گل ءِ دپتر ءِ تہ ءَ مُدام پمفلٹ ءُ پریس ریلیز کشوک رشید اَت۔ کہ کدی کدی مزار ھم گوں آئی دست کُمک بوت۔ کہ نوں ورنا وانندہ گل ءِ دپتر ءِ تہ ءَ شپ ءُ روچ مُچی اَت۔ ءُ ھر روچ جلوس ءُ جلسہ اڈ دَیگ بوت انت۔ ءُ پیام ھوٹل ءِ تہ ءَ رش گیش بوان اَت۔ ءُ اسٹینلے ھوٹل ءِ تہ ءَ میرصاحب وتاک اَت۔ ءُ ورناہ وانندہ گل ءِ دپتر ءِ تہ ءَ پہ نندگ ءَ جاہ نہ بوت۔ کہ دراھیں ڈیھ ءِ تہ ءَ یک نوکیں سُہبے ءُ یک نوکیں روچے ٹِک داتگ اَت۔ کہ اے دور چہ دراھیں گْوستگیں دوراں چہ جتائیں دورے اَت۔ جتائیں سوبے اَت۔ پرچا کہ اے دور ءِ تہ ءَ یک اُمیت ءُ یک واھگ ءُ یک ھُبے مان اَت۔ ءُ ھر کس اے زمانگ سازیں موسمانی بہر بوگ لوٹ اِت۔
 ھما روچ آ چہ اسٹینلے ھوٹل ءَ در کپت انت۔ ءُ پہ چاہ ورگ ءَ پیام ھوٹل ءِ تہ ءَ روان بوت انت۔
 ڈاکٹر دیدگ رِیش اشتگ اَت۔ تانکہ زانگ مہ بوتیں۔ کہ آ کئے انت۔ چی ءَ کہ آ چہ پولیس ءَ وت ءَ را تنے وھدی چیر ءَ دَیگ ءَ اَت۔
 رند ءَ چشکہ زانگ بوت۔ کہ گوادر ءِ انتظامیہ ڈاکٹر دیدگ ءِ وارنٹاں ایوک ءَ اے ھاتر ءَ در نہ کُرتگ اَت۔ کہ آ کمیونسٹ لبزانک ءُ لٹریچر ءَ ونت ءُ بہر کُرت۔ بلکنا پولیس ءُ لیویز ءَ اے رپورٹ رستگ اَت۔ کہ ڈاکٹر دیدگ بوت۔ ل بمب۔ یا کہ مولوتوف۔ بمب ٹاہینتگ اَت۔ کہ چشیں ھرکتانی سر ءَ سرکار باز سنجیدگ اَت۔ آنکہ نوں نوکیں سیاسی آزاتیانی تہ ءَ کمیونسٹ لبزانک ءِ وانگ جرمے نہ اَت۔ بلکنا نوں ورناہ وانندہ گل وتی دپتر ءِ تہ ءَ کتابانی نمائش ھم اڈ داتگ اَت۔ ءُ مارکس ءُ اینگلز۔ مائوزے تنگ ءُ کم ال سنگ ءِ کتاب گوں میکسم گورکی ءِ گدار ءُ آزمانکاں۔ رسول ھمزہ توف ءُ پشکن ءِ شائری ءَ ھوار بازار ءِ تہ ءَ بہا بوت انت۔ کہ مزار ھم پہ وت مزنیں کتابے پچ کُرتگ اَت۔ کہ ایشانی تہ ءَ ابوالکلام ءِ غبار ءِ ھاتر ءَ۔ بنی چون مزن بوت نہرو ءِ زندگانی نامک ءُ کمیونسٹ مینی فسٹو گون اتنت۔ ءُ مزار نوں کمیونزم ءَ پہ وت یک سیاسی یا چشکہ وتی زند ءِ راھبندے جوڑ کنگ لوٹ اِت۔ ءُ چہ وتی بیکار ءُ ھشکیں مارگ ءُ مارشتاں بُرز بوگ لوٹ اِت۔
 مزار ءَ ڈاکٹر دیدگ ءِ جرم ءِ ھبر ھست اَت۔ بلے آ اے بارو ءَ ھچ گپ نہ جتگ اَت۔ کہ ڈاکٹر دیدگ بمب جوڑ کنگ ءَ اَت۔ ءُ مزار ءَ ھبر اَت۔ کہ پمیشا آ ڈاکٹر دیدگ ءَ ایوان کلاتءِ تہ ءَ چیر داتگ اَت۔ کہ اود ءَ ڈاکٹر دیدگ گوں آئی گہار مہناز ءَ وتی مہر ءُ مھبتانی داستان ءَ ھم دیم ءَ بران اَت۔
 مزار آئی یعنے ڈاکٹر دیدگ ءِ بمب جوڑ کنگ ءِ بارو ءَ علم ءُ آگہی ھست اَت۔ بلے آئرا ھبر نہ اَت۔ کہ ڈاکٹر دیدگ آئی گہار ءِ دوست اَت۔ ءُ اگاں آئرا ھبر بوتیں۔ کہ ڈاکٹر دیدگ آئی گہار ءَ مہر کنان اَت۔ گُڑا مزار کہ وت ءَ را یک ترقی پسند ءُ کمیونسٹے ھیال کنان اَت۔ آئی رد ءِعمل چے بوت۔ بلکنا مزار اے بارو ءَ ھچ پکر نہ جتگ اَت۔
 ھما روچی بامن گوں اے قوم پرست ءُ کمیونسٹ کامریڈ ءُ سنگت ءُ بیل ءُ یلاں دیوان بوت۔ ءُ چاران بوت۔ کہ اے دراہ ناسئی ءُ ناسرپد راجدپتر ءِ نوک پچ بوتگیں کشک ءُ راہ ءِ سر ءَ روان اتنت۔ کہ ایشانی تہ ءَ زانت ءَ گیش لہڑگ ءُ جوشانی گوات کشان اتنت۔ یک دھنز ءُ دھوتے اَت۔ کہ آ بلکنا اے دھنز ءُ دوتانی تہ ءَ وتی زند ءِ اسلی ئیں راہ ءَ دور اتنت۔ یا کہ نزینک اتنت۔ کس نہ زانت۔
 بامن لوٹ اِت۔ کہ وتی زند ءِ بارو ءَ وتی سنگتاں بگْوش اِیت۔ بلے آ تُرس اِت۔ ءُ ھرز کُرت۔ پرچا کہ اے سنگت زند ءَ ھمنکس تنک ءُ سک گران اتنت۔ کہ آ دراھیں دنیا ءَ۔ ہستگار ءُ نیستگار ءِ درجہ بندی ءِ تہ ءَ گپتگ اَت۔ ءُ نوں بامن ءَ تُرس اَت۔ کہ چش مہ بیت۔ کہ اے سنگت آئرا رجعتی ءُ قدامت پسندے ھیال بہ کن انت۔ پمیشا آ چپ بوت۔ پرچا کہ آ اے سنگتاں زار کنگ نہ لوٹ اِت۔
 وھدے آ گپ جنان اتنت۔ گُڑا ناگت ءَ پولیس ءِ لہتیں مردم کساس چار مردماں پیام ھوٹل ءِ تہ ءَ اُرش کُرت۔ ءُ دراھینانی چم بہ پولیس ءِ سر ءَ جنوک بوت انت۔ بامن ءَ یکدم ھیال اھت کہ چیزے بیت۔
 پولیس آیانی میز ءِ کنک ءَ اھت ءُ اوشتات۔ ءُ ڈاکٹر دیدگ ءَ پاد کُرت۔ ءُ پولیس افسر وتی یونیفارم ءِ کیتو ءَ وارنٹے کش اِت۔ ءُ ڈاکٹر دیدگ ءَ پیش داشت۔ ڈاکٹر دیدگ ءِ رنگ بدل بوت۔ ءُ آ کمکیں زرد گشت۔
 ءُ پدا آ ڈاکٹر دیدگ ءَ ہتھکڑی جت ءُ چہ ھوٹل ءَ در کُرت۔ احمدان۔ کمالان۔ مزار پولیس روگ ءَ پد پولیس ءِ ھمے ھرکت ءِ سر ءَ سک ایراد بست۔ بلے تنا وھدے پولیس ڈاکٹر دیدگ ءَ نہ زان آں کُجا بُرتگ اَت۔
 ءُ احمدان گْوشان بوت۔ ما باندا مُچی یے کن ایں۔ پولیس ءِ سرزیاتی ئیں ھرکتانی سر ءَ۔
 ءُ پدا آ چہ ہوٹل ءَ در کپت انت۔ دراھیں مردمانی تب چہ ڈاکٹر دیدگ ءِ گرپتاری ءَ ھراب بوتگ اَت۔
 ھما شپ وھدیکہ بامن ایوان کلات ءَ اھت گُڑا گوں یک نوکیں جاور ءُ ھالی ءَ دیم پہ دیم بوت۔ ءُ آ ایش اَت۔ کہ ھما روچی رامین ءُ مہناز ءِ نہ زان آں چے گپ ءِ سر ءَ پداجنگ ءُ جیڑہ بوتگ اَت۔ کہ رامین آئی ءَ شاماتے جتگ اَت۔ ءُ پدا مہناز پوھاڑ ءُ واہ زاری کنان بوتگ اَت۔ ءُ رامین پریشان بوتگ اَت۔ کہ اچ آئی دستاں چے ردیں ھرکتے بوتگ اَت۔ کہ رند ءَ رامین ءَ وتی اے ھرکت ءِ سر ءَ پشومانی بوتگ اَت۔ کہ آئرا مہنازجنگی نہ اَت۔ ءُ پدا آ رامین آئرا تسلا دَیگ ءِ جہدکُرتگ اَت۔ چشکہ اگاں مہناز اچ آئی زہر بوت۔ تو آئی دراھیں کمزوری ءُ نزوری دنیا ءِ دیم ءَ کاینت۔ پرچا کہ رامین وتی نفسیاتی ڈولانی تہ ءَ وتی گُڈّی ئیں درجگ ءَ سر بوتگ اَت۔ کہ نوں پرائی دگہ ھچ راھے پشت نہ کپتگ اَت۔ کہ آ مہناز ءَ چہ دل ءَ بہ بارتیں۔
 بلے رامین نفسیاتی سورت ءَ ھمے کش ءُ بگیر ءِ تہ ءَ اَت۔ وھدیکہ مہناز گوں آئی جنگ ءُ جیڑہ کنان اَت۔ پدا مہناز وتی بیرم ءُ بکچہ ءُ چیزاں مُچ کنان بوتگ اَت۔ کہ آ وتی ماس ءِ لوگ ءَ کیچ ءَ روت کہ گوں وتی مرد رامین ءَ آئی دارگ ءُ اڈکنگ چشکہ یک مشکل ءُ گرانیں کارے اَت۔
 ءُ رامین اچ اے گماں یک بوت۔ لے شراب وارتگ اَت۔ ءُ نوں بے ھوش کپتگ اَت۔ ءُ پدا وھدے آ سماکُرتگ اَت۔ گُڑا وتی دراھیں شعوری طاقت ءُ زور ءَ چہ زبہر بوتگ اَت۔ ءُ بے سار ءُ گنوکیں ھبر دَیگ ءَ اَت۔
 مہناز دومی کوٹی ءِ تہ ءَ اَت۔ وھدیکہ رامین امباری ءِ تہ ءَ جہل بن ءَ تچک گوں وت ءَ ھبردیان اَت۔
 وھدیکہ بامن آئی کِر ءَ شُت تو آچشکہ بامن ءَ پجہ آورت کہ نیاورت۔ گْوشان بوت۔
 بلے من آئرا سہن ءُ طلاق نہ دئیں۔ ھچ نہ دیاں۔ مہناز منی جنین انت۔ آنکہ آ من ءَ دوست نہ دار اِیت۔ بلے من آئرا دوست دارآں۔ من قاتلے اوں۔ من زالمے اوں۔ من نزور ءُ کمزور اوں۔ بلے من مہناز ءِ مرداوں۔ آنکہ آ من ءَ وتی مرد نہ زانت۔ مہ زانت۔ ھچ پرکے نہ کپ اِیت۔ من ءَ آئرا تاں وتی گُڈّی ئیں ساہ ءُ نپس ءَ آئرا مہر کنگی انت۔ مہناز منی ساہ ءُ نپس انت۔
 ءُ بامن آئرا پاد کُرت۔
 تو پادا۔ چم ءُ دیم بشود۔ زندگ بہ بو۔ زند ءِ وشّیاں بزان۔
 ءُ آ بلل گْوشان بوت۔
 تو وت ءَ را لیوٹالسٹائی ھیال کن ئے۔ منی براس۔ تو امن ءُ جنگ ءِ پیمیں گدار نوشتہ کنگ لوٹ ئے۔ تو مزنیں مردمے بوگ لوٹ ئے۔ بلے من کافکا بوگ لوٹ آں۔ زان ایوک ءَ تو کتاب نہ ونتگ بلکنا من ھم ونتگ۔ گُڑا زان ئے۔ کافکا زند ءِ بارو ءَ چے گوشتگ۔ کافکازند ءِ بارو ءَ ھال دنت۔ کہ اے دراھیں زند یک بے گواھیں ءُ نہ زانتیں طاقت ءُ زورانی جنتر ءِ تہ ءَ ھورت ءُ ھام بوان انت۔ کس نہ زانت کہ اے زور ءُ طاقت چہ بنی آدم ءَ چے لوٹ انت۔ من نہ زان آن۔ منی براس اے زند چہ من چے لوٹ کنگ ءَ انت۔ من ءَ زند ءَ ھورت ءُ ھام کُرتگ۔ چو کافکا ءِ گب ءُ گباریں ءُ زور آوریں طاقت ءُ قوتاں۔ منی براس تو من ءَ چے زان ئے۔ من تر چے بزان آں۔ من اے دنیا ءِ تہ ءَ تانا اوشتوک اوں۔ منی راہ ءُ کشک ءَ ھدا زانت۔ بلے چے ھدا ھست۔ ھدا کُجا انت۔
 بامن زانت کہ آئی براس رامین وتی لاشعور زور طاقتانی چیر ءَ ھورت ءُ ھام بوان اَت۔ ءُ آئرا تُرس اِت۔ کہ رامین چٹ گنوک ءُ بے سار مہ بیت۔
 ءُ نوں بامن مہناز ءَ ھال دات کہ آیانی درنیام ءَ بگیر چہ جتائی ءُ دگہ ھچ راھے پشت نہ کپتگ اَت۔ ءُ مہناز وتی بکچہ ءُ چیزاں پتاتگ اَت۔ ءُ روگ ءِ تیاری کنان اَت۔ بلے ڈاکٹر دیدگ ءِ روگ ءِ سبب ءَ آ روگ نہ لوٹ اِت۔
 ءُ وھدیکہ چہ بامن ءِ دپ ءَ اِشکُت کہ ڈاکٹر دیدگ گرپتار بوتگ تو مہناز ءِ رنگ زرد گشت ءُ آ نہ زانت کہ چے بہ کنت۔ کُجا بروت۔ ءُ پرچے بروت۔
 ڈاکٹر دیدگ ءَ کئے گرپتار کُرتگ۔ ءُ پرچے گرپتارکُرتگ۔
 ءُ بامن آئرا ھال دیان بوت۔
 ڈاکٹر دیدگ ءَ پولیس بمب جوڑ کنگ ءِ دوبہ ءِ تہ ءَ گرپتارکُرتگ۔
مہناز ءَ ھچ نہ سُج اِت۔ چشکہ آئی زند چہ رامین ءِ بے ساری ءُ گنوکی ءُ مونجائی ءَ پریشان نہ اَت۔ بلکنا ڈاکٹر دیدگ ءِ گرپتاری ءِ ھال آئی سر ءَ چو دیوالی ءَ ڈُھرگ ءِ پیم ءَ گران کپتگ اَت۔ ءُ آیکدم بامن ءَ گْوشان بوت۔
 من ءَ کیچ ءَ پُجارین لالا۔ نوں من اد ءَ نشت نہ کن آں۔
 باندا ترا ءُ رامین ءَ من برآں۔ رامین ءَ کلات ءَ ءُ ترا کیچ ءَ راہ دیاں پرچا کہ شمئے ھر دوکانی زند چہ دوزھہ یی ءَ کم نہ انت۔
 ءُ مہناز گریہان بوت نہ زان آں۔ پہ وت ءَ۔ پہ رامین ءَ۔ یا کہ پہ ڈاکٹر دیدگ ءَ گریہان اَت۔
 چے خان میر احمد یار خان ءِ بوگ ءُ نابوگ نوں بلوچستان ءُ ڈیھ ءِ سیاست ءِ تہ ءَ اہمیتے داشت کہ نہ داشت۔ ءُ نوں اگاں خان میر احمد یار خان راجدپتر ءِ سر ءَ مراقبہ کنان اَت۔ گُڑا آئی مراقبہ ءِ رنگ ءُ دروشم چے اَت۔ چے آ وتی زند ءِ بے سوبی۔ بے کٹی ءُ شکستانی سر ءَ مراقبہ کنان اَت۔ یا کہ انونیں جاورانی تہ ءَ وتی یک پکر ءُ ھیالے بستگ اَت۔ کہ بلکنا آئی اے ھیال ءُ پکر سیاست ءَ ایدگہ چاگردی زند ءِ تہ ءَ یک پکر ءُ یک مراقبہ یے لوٹ اِت۔ کہ کس برائی سر ءَ گور ءُ پکر ءُ مراقبہ بکُرتیں۔ ءُ خان میر احمد یار خان ءِ مراقبہ ءِ متلب ایش اَت۔ کہ آئی راجدپتر ءِ سر ءَ مراقبہ پہ وتی الس ءُ مہلوک ءَ یک نوکیں پیگام ءُ کلوھے ثابت بوتیں۔
 بامن ھیال کنان بوت۔ کہ نوں آ کلات ءِ تہ ءَ گوں وتی ارس جنوکیں ماس ءَ چٹ تانا ءُ ایوک نندوک اَت۔ ءُ سفت آئی ھر درد ءُ وشی ءِ بہرے اَت۔ ءُ پمیشا اِنکس گم ءُ ڈکھاں ابید زند ءِ سرجمی ءِ سر ءَ آئرا تسلا ءُ اعتبار اَت۔ پرچا کہ کس اگاں وتی گس ءِ تہ ءَ وش بہ بیت۔ گُڑا آ زند ءِ دراھیں بار ءُ گرانیانی تہ ءَ ھم وش بیت۔ ءُ پہ وت ءَ اے زند ءِ تہ ءَ یک کشک ءُ راھے درگیج اِیت۔
 آئرا رامین ءِ گنوکی ءُ بے ساری ءِ سر ءَ سک ارمان ءُ سک افسوز اَت۔ کہ نوں آ شاھی ماھل ءِ تہ ءَ شپ ءُ روچ گوں داروگہ دُرّاؔ ءَ چرس کشّ اِت۔ ءُ گس ءَ روچانی روچ نہ اھت۔ ءُ شپ ءَ بازارانی تہ ءَ سراپ کُرت۔ ءُ یک دْرچک ءُ ساھگی ءِ بُن ءَ اشتوک گوں وت ءَ گپ جت۔ ءُ راہ گوزاں آئرا دیست۔ گُڑا آیانی دل ءَ پہ شازادگیں رامین ءَ بزھگ بوتگ۔ کہ اد ءَ بچار یک شازادگے چش بے سار ءُ گنوک بوتگ کہ نوں پہ وتی دیم کپ ءُ گج۔ کنان روان انت۔
 مہناز کیچ ءَ شُتگ اَت۔ ءُ ڈاکٹر دیدگ ءِ بارو ءَ کس نہ زانت کہ آئراپولیس کُجا بُرتگ اَت۔ باز مردمانی گْوشگ ھمیش اَت۔ کہ بلکنا پولیس ءِ تشدد ءِ تہ ءَ ڈاکٹر دیدگ بیران بوتگ اَت۔ کہ نوں پولیس آئی مڑھ ءُ لاش ءَ جاھے کھڈ ءُ دفن کُرتگ اَت۔ کہ گوں آئی مردماں سرکار واستو آیگ ءَ نہ اَت۔ کہ ڈاکٹر دیدگ ءِ لاش کُجا کھڈ اَت۔
 آنکہ ورناہ وانندہ گل تیوگیں ءُ سجہ ئیں ڈیھ ءِ تہ ءَ پہ ڈاکٹر دیدگ مُچی اڈداتگ اَت۔ بلے زانگ ھنچش بوت۔ کہ ڈاکٹر دیدگ چو حسن ناسر ءِ پیم ءَ کُشگ بوتگ اَت۔ ءُ آئی لاش ءَ سوچگ بوتگ اَت۔ کہ ایش یک بیمناکیں ھیالے اَت۔ کہ بامن چشیں ھیالاں وتی پکر ءُ ھیالانی تہ ءَ آرگ نہ لوٹ اِت۔
 بامن ءِ کِر ءُ کنک ءَ یک نوکیں دنیایے سرچست کنان اَت۔ کہ ایشی تہ ءَ زند ءِ المیں المیہ ءَ گوں ھوار یک عمل ءُ ھرکتے ھم گندگ بوت۔ ءُ بامن اے دراھیں چیزاں وتی نبشتانکانی تہ ءَ بیان کنگ لوٹ اِت۔ چی ءَ کہ آ تنے وھدی سکھت ءُ یکین کُرتگ اَت۔ کہ اے دنیا ءِ رازانی پُشت ءَ بلکنا یک دگہ مزن ءُ مستریں رازے پوشیدگ ءُ چیر اَت۔ ءُ چشکہ ایشی زانگ ءُ پوہ بیگ پہ مردماں المی اَت۔ نیکہ زند بے کار ءُ بے ڈول اَت۔
 دراھیں دنیا خان ءِ دیوان ءَ شُتگ اَت۔ بلے آ خان ءِ دیوان ءَ نہ شُتگ اَت۔ کہ ایش ھم پرائی یک میارے اَت۔ کہ آ خان ءَ گوں ھبری ھالی نہ بوتگ اَت۔ آنکہ خان آئی ءُ آئی پِس ءِ بارو ءَ رامین ءَ جست کُرتگ اَت۔ چشکہ یک روچے داروگہ دُرّاؔ گوں آئی ھال داتگ اَت۔ بلے آ تنے وھدی خان ءَ نہ دیستگ اَت۔ ءُ نوں آ ھیال کنان بوت۔ کہ آ خان ءَ بہ گنداِیت۔ ءُ بچار اِیت۔ کہ خان ءِ واب نوں چے اتنت۔
 یک روچے چہ چاست ءَ ساری آ خان میر احمد یار خان ءِ دیوان ءَ شُت۔ گرماگ ماہ جون ءِ پرگوشیں چاست ءَ کلات ءِ کوچگ سبزیں دْرچکانی پن چو مہ لقایے گوشانی دُرّاں سرسران اتنت۔ ءُ ھر نیمگ ءَ امن ءُ ایمنی اَت۔ ءُ بُرز سوزیں آزمان کلات ءِ کوچگ ءَ چشکہ گندار بستگ اَت۔ ءُ موسم اِنکس ساف ءُ بْرکشان اَت۔ کہ دوریں کوھانی تل تل ءُ ول ول درا بوت انت۔
 خان میر احمد یار خان لکھ ءُ ھزاریں بدل بوتیں۔ بلے آئی گوں وتی بلوچی ریت ءُ روایت ءُ دود ءُ ربیدگاں یک ھنچشیں ھم سیادی ءُ نزینکی یے اَت۔ کہ ایش کدی بدل نہ بوت۔ خان صاحب تمباکی سبزیں پاگے مول بستگ اَت۔ ءُ مشہدی چادرے چک نسب کُرتگ اَت۔ ءُ دراجیں بلوچی پشکے کسان پادگیں شلوارے پوش اِتگ اَت۔ ءُ آ وتی کاپر ءِ ساھگ ءَ نندوک وتی سلاہ ءُ تپنگاں چارگ ءَ اَت۔ ءُ آیاں گوں وتی دستاں ساف کنان اَت۔
 ءُ اے ھما سلاہ اتنت۔ کہ دنیا ءِ ڈنی ملکانی بادشاہ ءُ ھاکم ءُ سدرآئراسوگات ءُ ٹیکی داتگ اَت۔ ءُ مروچی گوں آئی جرمنی ءِ دو نلگیں تپنگ۔ امریکائی وتاس ءُ انگلستان ءِ پنچ تیری ایر اتنت۔ کہ کدی کدی وتی ماتلیں وھد ءَ خان میر احمد یار خان ایشاں چار اِت۔ ءُ آیانی سر ءَ پُچے مُشت ءُ آیاں پدا وتی پیتیانی تہ ءَ بست ءُ ایر کُرت۔
 شاھی ماھل بگیر چہ خان ءَ چون اَت۔ ءُ نوں خان ءِ آیگ ءَ پد چون اَت۔ ایشر ھما کس زانت کہ ھما کہ ایشی شادکامیاں دیستگ اَت۔ ءُ ھما کس کہ ایشی بدبھتی ءُ سیابختی ءُ ویرانی ءَ دیستگ اَت۔
 ءُ بامن ایشی ھر دوئیں جاوراں دیستگ اَت۔ ءُ مروچی یک زمانگ ءُ مزنیں دورے پشت ءَ گْوستگ اَت۔ خان بامن ءِ دیم ءَ پاد اھت ءُ بامن ءَ دروت دیان بوت۔ ءُ بامن آئی دستاں چُک اِت۔ دروت دات چی ءَ کہ خان نہ ایوک ءَ یک ملکی ءِ بادشاہ ءُ ھاکمے اَت۔ بلکنا آئی ناکو ھم ھست اَت۔ ءُ آئی پِس ھم اَت۔ کہ گوں خان ءَ آئی ھر چنت کہ شکر رنجی بوتین انت۔ بلے خان آیانی سر ءِ ساھگ بوتگ اَت۔ ءُ نوں بلکنا ھست اَت۔ ءُ خان ءِ مزنی ءُ بُرز تری ھما کس زانت کہ ھمانیلبوئیں زرے بے کچ ءُ کساس دراجی ءُ پراھی ءُ کشادگی ءَ دیستگ اَت۔ ءُ ھما کس کہ ایشی کوہ ءُ تلارانی دراجیں ساھگ ءُ ریکانی رجگانی تچکی ءُ ٹپانی آریپیں دراج کشی ءَ دیستگ اَت۔
 خان آئرا ھال اھوال کُرت۔ بلے خان اچ آئی جست ھم نہ کُرت۔ کہ آ پرچے اِنکس روچ گندگ نہ بوتگ اَت۔ بس ھمنکس گْوست کہ آئرا آئی پِس ءُ براس رامین ءِ جاورانی ھبر انت۔ ءُ آ پہ چشیں چیزاں آنکہ پریشان ءُ مونجا اَت۔ بلے پد آ گْوشان بوت۔ کہ آئی واھگ اَت۔ کہ ھر کس وش بہ بیت۔ ھر کس ءَ ھدا زندگ بوگ ءِ ھُب ءُ واھگ بہ دنت۔
 پدا خان آئرا تپنگاں پیش داشت ءُ پدا آئرا پاد کُرت۔ ءُ وتی کتابجاہ ءُ ایدگہ چیزاں پیش داشت۔ ءُ ماھل ءِ کُنڈ کنڈ ءَ سروگ سروگ ءَ پیش داشت۔ کہ بلکن آ ولیعہد ءَ اے چیزاں پیش نہ داشتگ اَت۔ چشکہ آئرا پیش دارگ ءَ اَت۔
 ءُ بامن خان صاحب ءِ جوش ءُ ھُب ءُ لہڑگانی سر ءَ وت ھبکہ اَت۔ چشکہ گْوستگیں سیاہ تہار ءُ مشکل ءُ گرانیں روچ برائی نہ گْوستگ اَت۔ چشکہ خان صاحب دنیا ءِ تہ ءَ ھچ سکی ءُ سوری نہ دیستگ اَت۔ چشکہ آ مُدام ھمے یک پیم ءَ وش ءُ وشال اَت۔
 بامن لوٹ اِت۔ کہ خان صاحب گوں آئی مُلک ءِ بارو ءَ انونیں جاورانی بارو ءَ گپ ءُ ھبر بہ کنت۔ بلے خان صاحب مروچی چشکہ زند ءِ کسان کسان ءُ گْونڈیں چیزانی سر ءَ وش بوگ لوٹ اِت۔ چشکہ زند ءِ مستریں وشی ءُ وشالی چہ کسان ءُ گْونڈیں چیزانی یاتاں پاد اھت انت۔
 پدا بامن ءُ خان میر احمد یار خان پدوپد اھت انت۔ ءُ کاپر ءِ چیر ءَ نشت انت۔ کہ چہ کاپر ءَ جہل سبزیں دْرچکانی تہ ءَ مُرگ چیچاڑ کنان اتنت۔ ءُ ھر نیمگ ءَ یک ایمنی ءُ یک وشی یے گوں مُرگانی چیچاڑ ءَ ھوار چیچاڑ کنان اَت۔ بامن زند ءَ کدی چش ایمن ءُ امن ءِ تہ ءَ نہ دیستگ اَت۔ کہ مروی کدرت ءَ گوں اِنکس نزینکی ءَ پد آ وتی دل ءِ تہ ءَ مارشت کنان اَت۔ ءُ باز وھد بامن ءَ ھیال زُرت کہ آئی کدرت ءِ ھم سیادی بلکنا چرائی جند ءِ پیدائشت ءَ ھم ساری اَت۔ ءُ ایش اِنکس مزنیں ھم سیادی ءُ نزینکی یے اَت۔ کہ بامن ایشراکدی نہ شموشت۔
 آ خان صاحب ءَ ھورت ھورت چاران اَت۔ کہ آ یک آریپیں ملکی ءِ ھاکم ءُ بادشاہ گوں آئی اِنکس ھُب ءُ دوستی کنان اَت۔ کہ آئرا وتی زند ءِ کسان کسان ءُ گْونڈ گْونڈیں چیزانی بارو ءَ گْوشان اَت۔ کہ بامن خان صاحب ءِ بارو ءَ ساری ءَ ھر چیزے۔ ھر شکر رنجی یے اگاں وتی دل ءَ ایر کُرتگ اَت۔ گُڑا ھما کسانیں شکررنجی ءِ سر ءَ بلکنا آ ملامت ءُ ھجالت اَت۔ کہ خان ءِ بارو ءَ آئی دل ءَ پیدا بوتگ اَت۔
 اِنکس سالانی کئیز ءُ تانائی ءُ واھری ءُ دربہ دری ءُ گم ءُ پکر چشکہ خان ءِ سر ءَ ھچ اثرے مان نہ کُرتگ۔
 بامن یک وارے پدا خان ءِ چمانی تہ ءَ چاران بوت۔ چی ءَ کہ آ زانگ ءُ سرپد بوگ لوٹ اِت۔ کہ خان صاحب نوں نوں وتی زند ءُ راجدپتر ءِ سر ءَ چے پیم ءَ مراقبہ کنان اَت۔
 بامن ءَ خان صاحب ءِ مراقبہ ءِ سر ءَ پمیشا ھُب ءُ واھگ اَت۔ کہ آ باز نطینی بادشاہ۔ مارکس اوریلس ءُ خان میر احمد یار خان ءَ چشکہ یک درجگے ءِ مردم ھیال کُرت۔ چشکہ اے ھر دوئیں بادشاھانی درنیام ءَ یک مماثلتے ھست اَت۔ کہ خان صاحب بلکنا اچ ایشی سئی نہ اَت۔ بلے بامن چشکہ مارکس اوریلس ءُ خان میراحمدخان ءِ درنیام ءَ چے مماثلتے ھست اَت۔ چی ءَ کہ آ ھر دو زند ءِ سر ءَ مراقبہ کنگ لوٹ اِت۔ ءُ زند اچ آئی درد ءُ ڈکھانی ھوالگ ءَ چہ زانگ لوٹ اِت۔
 پدا خان چپ بوت۔ ءُ کلات ءِ سبزیں دْرچکانی تہ ءَ گواتانی چرگ ءُ زانگ ءَ پوہ بوگ لوٹ اِت۔ ءُ بامن خان ءَ چار اِت۔ ءُ ھیال کُرت۔ کہ خان صاحب بلکنا زند ءُ یا کہ مرگ ءِ سر ءَ مراقبہ کنان اَت۔ آ پوہ نہ بوت۔ بلے خان ءِ مراقبہ ءِ سر ءَ آ وش بوت۔ چی ءَ کہ بامن وت ھیال کنان اَت۔ کہ اے زند ءِ تہ ءَ بنی آدم یا کہ مرگ ءِ سر ءَ مراقبہ کنت۔ یا کہ زند ءِ سر ءَ۔ بلے گُڈّ سر ءَ ھمے دوئیں قوتانی مراقبہ یک ءُ یکجاہ بوان یک ھیالے ءِ تہ ءَ یکجاہ بنت۔ ءُ ھما یکیں ھیال چے اَت۔ ھدا۔ زند۔ زند ءِ پُشت ءَ زند۔ زند ءِ راز۔ زند ءِ معنا ءُ متلب۔ درد ءُ ڈکھ۔ تکلیف۔ اڑ ءُ جنجال تُرس۔ نا تُرسی۔ چے اے دراہ یک مراقبہ ءِ جتاجتائیں بہر نہ اتنت۔
 بلے خان صاحب ءِ مراقبہ ءِ بنیات چے اَت۔ بامن زانگ ءُ پوہ بوگ لوٹ اِت۔
 آ سبارگ ءِ نان ءَ گوں خان صاحب ءَ وارت ءُ پدا آ پاد اھت ءُ خان دستاں دروت گران در کپت۔
ھما شپ ءُ شام ءَ وھدے خان میر احمد یار خان وتی شاھی ماھل ءِ تہ ءَ یکتنا ءُ ایوک نندوک بوت۔ تو آ وتی زند ءِ سر ءَ مراقبہ کنان بوت۔ آ وتی وسپوکیں کوٹی ءِ دراھیں دروازگ ءُ دریچگاں پچ کُرتگ اَت۔ کہ گوں شپ ءِ تہر بوگ ءَ ڈن ءِ گوات سارت بوان تہ ءَ پُتران اَت۔ ءُ گواتانی چرئک ءِ تہ ءَ آتشدان ءِ سر ءَ ایریں چراگ ءُ کندیل ءِ وٹ سُر اِت۔ ءُ لرز اِت۔ ءُ کوٹی ءِ تہ ءَ چیزانی ساھگ دراج ءُ گْونڈ بوان بوت انت۔ چشکہ یک زمین جمبے پاد بئیت۔ بلے خان صاحب کوٹی ءِ درنیام ءَ وتی پلنگ ءَ جہل یک گلداریں گالی ءِ سر ءَ نندوک چو بدھاؔ ءَ چار زانو نندوک وتی مراقبہ ءِ تہ ءَ مشکول اَت۔ آخر بدھا ھم بادشاہ ءُ راجہ یے ءِ چُک اَت۔ ءُ میراحمد یار وت بادشاھے اَت۔ مارکس اوریلس۔ احمد یار۔ ءُ بدھا چے دراہ یک قبیل ءِ مردم نہ اتنت۔ آنکہ کسے روم ءِ تہ ءَ ءُ کپیلاواستو ءُ کسے کلات ءِ تہ ءَ پیدا بوتگ اَت۔ بلے ھست انت۔ ایش دراہ یک قبیل ءِ مردم۔
 تاں دیر خان وتی مراقبہ ءِ تہ ءَ مشکول بوت۔ ءُ نوں شپ تہر بوان اَت۔ ءُ چہ ڈن ءَ سارتیں گْواتے تہ ءَ پُتران اَت۔ شاھی ماھل ءِ ھذمتگار۔ داروگہ ءُ شاغاسی ءُ وزیر ءُ گزیر واب اتنت۔ ءُ ولیعہد ءُ آئی ماس دراہ دومی کوٹیانی تہ ءَ واب اتنت۔ کہ ایوک ءَ خان میر احمد یار خان آگہہ اَت۔ چی ءَ کہ آ زند ءِ سر ءَ وتی مراقبہ ءِ تہ ءَ مشکول اَت۔
 پدا خان صاحب پاد اھت ءُ کھڑکی ءِ بُن ءَ اوشتات ءُ ڈن ءَ سیاھیں شپ ءَ چاران بوت۔ دور کتب ءِ استال درا اتنت۔ ءُ اچ آیاں بُرز کلکشان ءُ چہ کلکشان بُرز چے اَت۔ کس نہ زانت۔
 خان صاحب داں دیر اوشتوک بوت۔ ءُ آزمان ءِ استالاں چاران بوت۔ ءُ پدا اھت ءُ دروازگ ءِ بُن ءَ گوشداران بہ بیت۔ آ چے ءِ گوشدارگ ءَ اَت۔ پرچے گوشدارگ ءَ اَت۔ ایشرا آ پوہ بوگ ءَ نہ اَت۔
 پدا آ دروازگ ءِ کنک ءَ چہ دور بوت۔ ءُ میز ءِ بُن ءَ کرشی ءِ سر ءَ نشت کہ اود ءَ یک سافیں جگے چہ آپ ءَ پُھر ایر اَت۔ ءُ سر ءَ سافیں اسپیتیں پُچے ایر اَت۔
 خان صاحب پُچ ءَ بُرز کُرت۔ چہ جگ ءَ آپ مان کُرت۔ بلے گلاس ءَ نہ زُرت بلکنا یک پکری ءِ تہ ءَ بُڈّ شُت چشکہ آ مراقبہ کنان بہ بیت۔ آچی ءِ سر ءَ مراقبہ کنان اَت۔ مرگ ءِ سر ءَ یا کہ زند ءِ سر ءَ۔
 آئی چم نزّ اتنت۔ چشکہ آ یک نوکیں پکر ءُ ھیال ءِ تہ ءَ بہ بیت۔ کہ اے پکر ءُ ھیال چشکہ آئرا ساری ءَ نہ اھتگ اَت۔
 آ گلاس ءَ زُرت ءُ یک گُلمے آپ وارت ءُ پدا پد ءُ پد گلاس ءَ ایر کُرت۔ ءُ چماں نزّ کُرت۔ ءُ تاں دیر پکر جنان بوت۔ ءُ دومی وار ءَ گلاس ءَ چست کُرت۔ ءُ یک گلمے آپ وارت۔ ءُ گلاس ءَ پد ءُ پد میز ءِ سر ءَ ایر کُرت۔ ءُ چمّاں نزّ کُرت۔
 سیمی وار ءَ آ وتی چماں پچ کُرت۔ ءُ چہ وتی کیتو ءَ یک پُڑی یے در کُرت۔ ءُ گلاس ءِ آپانی تہ ءَ مان کُرت۔ ءُ پرچ ءِ تہ ءَ ایریں چمچہ ءَ زُرت ءُ پُڑی ءِ زہراں آپ ءِ تہ ءَ جُڑینت۔ ءُ ھوار کُرت۔ ءُ پدا چمّاں نزّ کُرت۔ ءُ زہر ءِ گلماں گران دراھیں آپاں ھلاس کُرت۔ ءُ پدا پاد اھت۔ ءُ کوٹی ءِ تہ ءَ سراپ کنان بوت۔ بلے زوتاں زوت آ وتی پلنگ ءَ جہل گالی ءِ سر ءَ وت ءَ را تچک کُرت۔ ءُ استھان ءَ چاران بوت۔ کہ مروچی گُڈّی وار آ وتی ماھل ءِ بام ءَ چاران اَت۔
 پدا خان صاحب ءِ ساہ در کپان بوت۔ ءُ آ چہ ساہ در کپگ ءِ ھول ءَ پالو بدلینان بوت۔ بلے پدا استھان ءَ تچک بوت۔ کہ نوں آسَئے وار ھِکّ اِت۔ کہ رند ءَ آئی ارواھ نہ زاناں گوں کلکشان ءِ استالاں سر بوت۔ یا کہ اچ ایشی ھم دیمی گْوست
 بامن ءِ ھاتر ءَ خان صاحب میر احمد یار خان ءِ ناگتیں مرگ یک مزنیں ڈکھ ءُ دردے اَت۔ کہ خان صاحب ءِ ناگتیں مرگ کہ کس نہ زانت کہ آئی مرگ ءِ سبب چے اتنت۔ کہ ایش آئرامجبور ءُ لاچارکُرتگ اَت۔ کہ آ زہر بوارت ءُ وتی زند ءِ روچاں گوں وتی جند ءِ دستاں گْونڈ بہ کنت۔ ءُ زہر بوارت ءُ مرگ ءَ گوں ھم بگل بہ بیت۔
 خان صاحب ءِ مرگ ایوک ءَ فرد ءُ ذاتی ءِ مرگ نہ اَت۔ بلکنا یک دور ءُ یک زمانگے ءِ مرگ اَت۔ کہ اے دور وتی بازیں درد ءُ وشیانی تہ ءَ مئے سر ءَ اھت۔ ءُ پدا گْوست ھنچش چشکہ یک روھو ءُ توپانے کیت ءُ گرند ءُ گروکانی تہ ءَ شمبلاک چہ مئے سر ءَ شلان ءُ گوز اِیت۔ گُڑا راجدپترھم چہ مردم۔ نسل۔ قوم۔ ذات ءُ مُلک ءَ آباتیانی سر ءَ گوز اِیت۔ ءُ ایشی دھنز ءُ لوڑانی تہ ءَ کہنگیں قوم ءُ نسل گار ءُ زیان بنت۔ ءُ کہنگیں ھیال ءُ پکر ءُ فلسفہ ایرمات بنت ءُ نوک ھیال ءُ پکر ءُ فلسفہ پاد کاینت۔ نوکیں مردم کاینت۔ نوکیں قوم ءُ مُلک جوڑ بنت ءُ راجدپتر ءِ چلشت ھنچش جاری ءُ ساری مان اِیت۔ کہ یونان ءِ ھیراکلیٹس ءِ گوشتن ءِ رو ءَ یک طبوکیں آچے مُدام جمجلائی کنان انت۔ کہ اے آچ ءِ تہ ءَ ھر چیز ءَ سچان ءُ ھاک بوان انت۔ کہ چہ ھمے ھاک ءَ یک نوکیں دنیایے پیدا بیت۔ ءُ کہنگیں دنیا فنا ءُ زیان بیت۔
 بلے آچ نہ مر اِیت۔ زند ءِ المیں آچ مُدام زراب کنان ءُ روژنائی دیان بیت۔ کہ مئے اسل دلگوشی گوں ھما المیں آچ ءَ انت۔ کہ آئی زراب چہ ڈگار ءَ بگر تانکہ آزمان ءَ وتی زبان ءَ در کُرت۔ ءُ گوں ماہ ءُ استالاں ءُ چہ ایشاں بُرز دنیا ءَ گوں دپ سک کُرت۔
 گوں خان صاحب ءِ مرگ ءَ بازیں جست بامن ءِ دماغ ءُ پکر ءِ تہ ءَ پیدا بوتگ اَت۔ کہ آخر راجدپتر ءِ دیم ءَ بروکیں طاقت ءُ زور چے اتنت۔ کہ آ راجدپتر ءَ دیم ءَ بران اتنت۔ کہ ایشی وروکیں آچ ءِ تہ ءَ ھر چیز راجدپتر ءِ لاپ ءِ تہ ءَ پُترت ءُ پدا زیان بوت۔ ءُ پدا یک نوکیں روچے ٹِک دات ءُ یک نوکیں دورے پاد اھت۔
 بامن زانت کہ خان صاحب وتی المیں جُہد ءُ کوشستاں کُرتگ اَت۔ کہ اے قبیلہ ءُ قومانی تہ ءَ بہریں نسل ءِ مردماں یکجاہ کنان قومے جوڑ بہ کنت۔ بلے پرنگی راج ءِ ھشیاری ءَ بچار کہ آ وتی سامراجی پائدگ ءُ سیتانی ھاتر ءَ خان ءِ بنجاھی ھیثیت ءُ درجگ ءَ پہ طاقتور بوگ ءَ نیشت۔ ءُ خان ءُ سردار ءُ نواباں وتی پگار واریں خدمتگار جوڑ کُرت۔۔ ءُ خان ءُ بلوچانی درنیام ءَ یک ھورکی یے پیدا کُرت۔ کہ اے ھورکی ءُ دوری کدی پُھری ءُ نزینکی ءَ نہ زانت۔ ءُ گوں ھر گْوزوکیں روچ ءَ خان ءُ مہلوک ءِ درنیام ءَ یک نیمگ ءَ۔ ءُ خان ءُ سردارانی درنیام ءَ دومی نیمگ ءَ یک دوری یے مان اھت۔ ءُ اے دوری ودّان گیش بوان پدا خان ءِ چٹ یکتنائی ءُ تانائی ءِ تہ ءَ بدل بوت۔
 پرنگی سامراج چہ ھندوستان ءِ کبزہ ءَ پد اوگانستان ءَ سر بوگ لوٹ اِت۔ تانکہ زار روس ءِ اُرش ءُ یلگاراں تاں وتی سرھدی سیمسراں بدار اِیت۔ ءُ دیم ءَ پہ کنزگ ءَ مئیل اِیت۔ پرنگی تاں اوگانستان رسگ ءِ وتی جُہد ءِ تہ ءَ بے سوب بوت۔ ءُ دیم ءَ شُت نہ کُرت۔ ءُ تاں طورقم ءُ سپین بولدک ءَ اھت ءُ اوشتات۔
 بلوچستان ءِ تہ ءَ رابرٹ سنڈیمن سردارانی دزکمکی ءِ تہ ءَ یک ھنچشیں راجی ءُ چاگردی ءُ سیاسی ءُ انتظامی راھبندے ٹاھینت۔ کہ آ ئرا بلوچستان ءِ سرھد ءَ وتی مزنیں پئوج ءُ لشکرے ایرکنگ ءِ لوٹ گزرے نہ بوت۔ چی ءَ کہ ھر سردار وتی ھند ءُ علاقہ ءُ وتی سیم سر ءَ رکھینگ ءِ ذمہ وار بوت۔ ءُ ھر سردار ءَ اِنکس اختیار دَیگ بوت۔ کہ آ وتی ھند ءُ علاقہ ءِ تہ ءَ ھر چیز بکُرتیں۔ آزات اَت۔ بگیر چہ ایشی کہ آ پرنگی سامراج ءِ بنیاتی ئیں نپ ءُ سیتانی ھیالداری ءَ بکُرتیں۔ آئی ریلوئے۔ تارگھر۔ پئوج۔ پہل۔ سڑک ءُ چھاونی ءِ رکھینگ ءِ ذمہ وار ھم قوم ءُ قبیلہ اتنت۔ کہ ایشاں مزنیں طاقت ءُ زورے دَیگ بوتگ اَت۔
 سردار ءِ دست ءَ اِنکس اختیار ءُ طاقت آیگ ءَ پد سردار خان ءِ ھیثیت ءَ پہ وت یک ثانوی ءُ دومی درجگ ءِ ھیثیتے زانت پرچا کہ اختیارانی اسل مالک ءُ وازدار پرنگی سامراج اَت۔ ءُ پرنگی سامراج سردارانی پُشت ءَ گوں وتی دراھیں قوت ءُ طاقت ءَ اوشتوک اَت۔
 خان۔ کلات ءِ وتی شاھی ماھل ءُ ماڑی ءِ تہ ءَ چو ککو ءَ یکتنا ءُ ایوک نندوک اَت۔ کہ آئرا نہ پرنگی جست کُرت۔ ءُ نیکہ سردار آئی طاقت ءَ زانت انت۔
 گْوستگیں روچانی تہ ءَ خان یک طاقتوریں درجگے داشت بلے سردارانی مکر ءُ پریب کدی خان ءِ بنجاھی درجگ ءَ نہ منّ اِتگ اَت۔
 ھژدمی سدی ءُ قرن ءِ روچانی تہ ءَ نسیر خان نوری یک جُہد ءُ کوشستے کُرتگ اَت۔ کہ خان ءِ بنجاھی ھند ءُ ھیثیت ءَ برجاہ ءُ دائم بدار اِیت۔ کہ اے درگت ءَ نسیر خان نوری وتی یک پئوج ءُ دستگے تیار کُرتگ اَت۔ دستہ خاص ءُ لس دستگ۔ کہ اے لس دستگ ءِ تہ ءَ آ لس مردماں بھرتی کُرتگ اَت۔ تانکہ سردارانی دیم ءَ بدار انت۔ ءُ گوں وتی لشکر ءَ ابید نسیر خان نوری یک بنجاھی مال گزاری مھکمہ یے ھم پچ کُرتگ اَت۔ تانکہ مہلوک ءَ سُند گرگ بہ بیت۔ تانکہ سرکار ءُ انتظامیہ ءِ کار بہ ھلّ اِیت۔ ءُ دیم ءَ بروت۔
 ھنچش نسیر خان ءِ دور ءَ یک انساف ءُ عدالتی راھبندے ھم ٹاھینگ بوتگ اَت۔ ءُ قاضیاں اختیار دَیگ بوتگ اَت۔ کہ گُڈّی ئیں پیسلہاں خان وتی دست ءَ داشتگ اَت۔
 بلے پرنگیانی آیگ ءُ نسیر خان نوری ءِ کزیت کنگ ءَ رند سردارانی اُرش ءُ یلگار ودّ اِتگ ءُ گیش بوتگ اَت۔ کہ پرنگیاں بولان ءِ تہ ءَ پُترتگ۔ وت سردارانی عید بوتگ اَت۔ کہ آ گوں پرنگیاں ھم تپاک ءُ ھم شور بوان خان ءِ بدی داری ءَ کنان بوتگ اَت۔ ءُ خدادادخان ءِ وھداں سردار غٹ پٹ خان ءِ ھکم ءَ نہ منّ اِتگ ءُ خان خداداد خان اسیر فرہنگ جوڑ بوتگ اَت۔ ءُ پشنگپشین ءِ تہ ءَ کئیزکنگ بوتگ اَت۔ کہ ھموداں خان خداداد کزئیت کُرتگ اَت۔
 خان میر احمد یار خان وھدے چہ وتی پِس اعظم جان ءِ کزیت ءَ پد تخت ءِ سر ءَ نشتگ اَت۔ گُڑا آ دمان ءَ برسغیر ءِ تہ ءَ پرنگی سامراج ءِ بدواھی ءُ مخالفت ءَ نوکیں زرمبشت چست بوتگ بلے بلوچستان کہ تاں یک ءُ نیم سد سال چہ ایدگہ دنیا ءَ جتا دارگ بوتگ اَت۔ کہ بامن ایشرا گنگیں سیم سرانی نام داتگ اَت۔ کہ اے سد ءُ یک نیم سد سال ءِ تہ ءَ پرنگیانی ھکمت عملی ھنچش بوتگ اَت۔ کہ آ بلوچستان ءِ ڈیھ ءَ سردارانی دست ءَ داتگ اَت۔ کہ اے سردار بلوچستان ءِ تہ ءَ یک ھنچشیں دود ءُ ربیدگی ءُ راجی زندے تہ ءَ گْوازینگ ءَ اتنت۔ کہ آیاں ھبر نہ اَت۔ کہ ایدگہ برسغیر ءِ تہ ءَ چے بوگ ءَ اَت۔ کانگریس ءُ مسلم لیگ ءِ سیاست۔ خلافت ءِ تھریک۔ کوئٹ انڈیا ءِ تھریک ءُ زرمبشت۔ ایش دراہ چہ بلوچستان ءِ سر ءَ چشکہ گْوزگ ءَ اتنت۔ کہ بلوچستان ءَ ایشانی بارو ءَ ھچ ھبرے نہ اَت۔ چی ءَ کہ بلوچستان یک کہنگیں راجی ءُ دود ءُ ربیدگی زند ءِ تہ ءَ زند گْوازینگ ءَ اَت۔ کہ اد ءَ نہ اسکولے پچ کنگ ءِ اجازہ اَت۔ ءُ نیکہ سردار۔ اسکول کالج۔ ھسپتال ءُ دیمروئی ءِ دگہ چیزے ءِ اجازہ دَیگ ءَ پہ تیار اَت۔
 دراھیں ڈیھ یک کہنگیں راجی زند ءِ تہ ءَ زندگ اَت۔
 خان میر احمد یار خان بلوچستان ءَ اچ اے قرنانی چپی ءَ درگیجگ لوٹ اِت۔ ءُ نوک ءُ جدیدیں بلوچستانے ٹاھینگ لوٹ اِت۔ بلے خان ءِ ایدم آ دیم ءَ چست بوئوکیں نوکیں قوت ءُ زور اِنکس زور آور اتنت۔ کہ خان ءِ دراھیں واب ءُ ھیال کہ آ یک جدید ءُ نوکیں بلوچستانے لوٹ اِت۔ اے نوک سرچست بوئوکیں طاقت ءُ زورانی دیم ءَ ھچ شُمار نہ بوت۔ پرچا کہ خان کلات میر احمد یار خان اے نوکیں جاورانی تہ ءَ ایوک ءَ جنگ کُرت نہ کُرت۔ کہ آئی پُشت ءَ یک بے علم ءُ شپانکیں قومے اَت۔ کہ آئرا نوکیں دنیا ءِ بارو ءَ ھچ علم ءُ زانتے نہ اَت۔ بگیر چہ سردارانی پشت ءَ روگ ءَ۔
 ءُ سردار آیاں وتی پائدگ ءُ سیتانی ھاتر ءَ پہ وتی کارمرز کنگ اتنت۔ چی ءَ کہ آیانی وتی پکر ءُ سوچے نہ اَت۔ کہ آ دیم ءَ بہ شُتیں ءُ نوک ءُ جدیدیں دنیا ءِ تہ ءَ زندبگْوازینت چشکہ دنیا ءِ ایدگہ زندہ قوم وتی زند ءَ گْوازینگ ءَ اتنت۔
 خان ءِ واب آنکہ جدید ءُ نوکیں بلوچستان ءِ بارو ءَ اتنت۔ بلے نوکیں ھیالانی ردوم ءُ دیمروئی ءِ ھاتر ءَ یک نوکیں وانوکیں طبقہ ءُ کلاسے بکار اَت۔ کہ اے نوکیں طبقہ ءُ جماعت ءِ مردم ھما مردم اتنت۔ کہ پرنگیانی یک دوئیں پچیں اسکولانی تہ ءَ ونتگ اَت۔ یا کہ نوکیں مُلک ءُ ریاستے جوڑ بوگ ءَ ایشی اسکول ءُ کالجانی تہ ءَ وانگ اتنت۔ بلے آیانی کساس ھم اِنکس کم اَت۔ کہ دست ءِ لنککانی سر ءَ ھساب بوت انت۔
 خان میر احمد یار خان نوکیں ریاست ءَ گوں وتی الھاق ءَ کُرتگ اَت۔ کہ نوں اے بہر اے نوکیں ریاست ءِ بہرے جوڑ بوتگ اَت۔ کہ اے حقیقت ءَ خان کلات ءَ منّگی کپت۔ ءُ بلکنا ایش خان ءِ حقیقت پسندی اَت۔ کہ آ گوں نوکیں ریاست ءَ وتی الھاق ءَ کُرتگ اَت۔ آنکہ آئی قوم ءِ مردم اے الھاق ءِ خلاف ءَ ووٹ داتگ اَت۔ بلے خان ءِ ھاتر ءَ دگہ ھچ راھے نیست اَت۔ کہ گوں نوکیں ریاست ءَ ھور بہ کپ اِیت۔ پرچا کہ نوکیں ریاست یک جدیدیں ریاستے اَت۔ ءُ یک قومی ءُ قبائلی ریاستے نہ اَت۔ چی ءَ کہ قبیلہ داری چہ دنیا ءَ گْوستگ اَت۔ کہ نوں دنیا ءِ تہ ءَ۔ ءُ خاص چہ دومی جنگ عظیم ءَ پد نوکیں قومی ریاستانی دورے اَت۔ جاگیرداری ءُ قبائلی دورکُٹّ اِتگ اَت۔ کہ نوں ھما ریاست ایوک ءَ پشت کپت انت۔ ھما کہ دنیا ءِ سیاسی حقیقتانی نوکیں جاورانی پیول کنگ ءِ ھُب ءُ واھگ ءَ گوں ھوار وسیلہ ءُ راھبند ھم داشت۔
 خان کلات ءِ ریاست کہنگیں راھبندانی سر ءَ ایر اَت۔ ءُ بلوچستان ءِ سیاسی ھیثیت یک کنفیڈریسی یے اَت۔ یعنے جتا جتائیں قبیلہ ءُ قومانی درنیام ءَ یک کمزوریں تعلقداری یے اَت۔ کہ ھر سردار ءُ نواب وتی وتی کشک ءُ رند ءُ وتی واجہ وات اَت۔ آنکہ آیانی زبان ءُ دود ربیدگ رسم ءُ رواج۔ نندگ ءُ پاد آیگ یکے اتنت۔ ءُ ڈگار یکے اَت۔ بلے اے ریاست کہنگیں راجی ءُ رواجی نیکہ یک قومی ریاستے زانگ نہ بوت۔ کہ آئی تہ ءَ اقتدار اعلیٰ ءِ یک ھیال ءُ یک عکس ءُ تسورے موجود ءُ ساڑی بوتیں۔ چشکہ انونیں جوڑ بوئوکیں ءُ آزات بوئوکیں ملکانی تہ ءَ یک قومی ریاستے ءِ ھیال ءُ عکس موجود اَت۔ کہ آیانی تہ ءَ یک ادراگی بُرزی ءُ جہلی ءُ سسٹمے اَت۔ مقنہ۔ عدلیہ ءُ انتظامیہ ءِ یک ھیال ءُ تسورے موجود اَت۔ ءُ یک آئین ءُ دستور جوڑ کنوکیں ادارگے ھم ساڑی اَت۔ کہ پہ نوکیں قومی ریاستاں ایشی بوگ الم اَت۔
 بلے خان میر احمد یار خان وتی بنجاھی ھیثیت ءُ درجگ دارگ ءِ جُہد کنان اَت۔ تانکہ نوکیں قومی ریاست ءِ تہ ءَ آئی وتی پُشت ءُ پد جنوکیں ھیثیت برجاہ ءُ دائم دارگ بہ بیت۔ آنکہ آ قومی ریاست ءِ بہر بہ بیت۔ تانکہ آ وتی قومی قبیلہ داری شناست ءَ ھم برجاہ بدار اِیت۔ ءُ آئی مرکز ءُ بنجاہ ھم خان بہ بیت۔ کہ پرنگیانی دور ءِ تہ ءَ اچ ایشی انکار کنگ بوتگ اَت۔
 بلے نوکیں قومی ریاست ءِ ھاکم خان ءِ اے سلہ ءُ سوجاں ھم بندات ءَ منّ اِتگ اَت۔ ءُ ایشی منوک وت قومی ریاست ءِ جنوکیں سروک واجہ کار محمد علی جناح کہ نوں مسلم لیگ ءُ انڈیاں تہ ءَ قائد اعظم یا کہ مستریں سروک ءِ نام ءُ لقب ءَ یات بوت۔ خان میر احمد یار خان ءِ دعویٰ ءُ مقدمہ ءَ ھندوستان ءِ عدالت ءِ تہ ءَ پیش کُرتگ اَت۔ ءُ خان میر احمد یار خان ءِ دوست ءُ سنگت اَت۔ کہ آ پہ خان ءُ وتی دل ءَ مزنیں قدرے ایر کُرتگ اَت۔ ءُ خان آئرا سہر ءُ چاندی ءِ تول ءِ تہ ءَ تول کُرتگ اَت۔ چی ءَ کہ قائد اعظم احمد یار ءِ گوں قومی ریاست ءِ الھاق ءَ وش اھتک کُرتگ اَت۔ ءُ آئرا سکھین داتگ اَت۔ کہ ریاست کلات۔ قومی ریاست ءِ بہرے بہ بیت۔ بلے وتی اندرونی جاروانی تہ ءَ آزات مان اِیت۔ ءُ اد ءَ اسلاھاتانی یک چن ءُ لانچے بناکنگ نہ بیت۔
 خان میر احمد یار خان گوں قومی ریاست ءَ یکجاہ بوتگ اَت۔ وتی الھاق ءَ کُرتگ اَت۔ تانکہ اے مردمانی زند ھم گوں نوکیں ریاست ءِ جتائیں مذہب۔ نسل ءُ ذاتاں ھوار بدل بہ بیت۔ ءُ اد ءَ علم ءُ زانت۔ ھنر ءُ سائنس دیم ءَ بئیت۔
 بلے چہ قائدا عظم ءِ کزیت کنگ ءَ پد کلات ریاست ءِ واھگ ءُ لوٹاں پد ءُ پُشت جنگ بوت۔ کہ ءُ ءِ درنیام ءَ خان میر احمد یار خان وتی لوٹ ءُ واھگانی ھاتر ءَ وفاق ءَ گوں مڑ اِت۔ آنکہ خان آزاتی نہ لوٹ اِت۔ بلکنا ھمے قومی ریاست ءِ یک بہرے جوڑ بوگ لوٹ اِت۔ چی ءَ کہ آ گوں نوکیں دنیا ءَ روگ لوٹ اِت۔ بلے آئی ڈیھ چہ ایدگہ بہراں گیشتر پد ءُ پشت ءُ پسماندگ اَت۔ کہ ایشی تہ ءَ یکدم تعلیم۔ جان دراھی ءُ زند ءِ ایدگہ آسراتی ءُ آسودگیانی لوٹ ءُ گزر ھست کہ بلکنا خان احمد یار خان ءِ ھیال ایش اَت۔ کہ اگاں قومی ریاست ءِ تہ ءَ آئرا سیاسی انتظامی ھال گزاری ءُ اقتسادی آزاتی بہ رستیں۔ گُڑآ آ نوک جوڑ بوتگیں قومی ریاست ءِ تہ ءَ یک شر تر ءُ گہتریں بوتیں۔ چشکہ قائد اعظم ایشرا لوٹ اِتگ اَت۔
 بلے انوں وت نوکیں قومی ریاست جاگیردارانی دست ءَ اھتگ اَت۔ ءُ آ اے مُلک ءِ تعبیر ءَ وتی جاگیری دماغ ءُ پکر ءِ دروشم ءِ تہ ءَ دیم ءَ بران اتنت۔ گُڑا آ خان کلات ءِ انونیں لوٹ ءُ واھگانی سر ءَ آئی سیاد ءُ وارث ءُ سنگت ھم عجب تورگ ءَ اتنت۔ کہ نوں خان اے دراھیں چیزانی لوٹ ءَ یک قبیلہ ءُ لہتیں قومانی زور ءُ طاقت ءِ سر ءَ لوٹ اِت۔ کہ قومی ریاست ءِ دم ءَ اے لہتیں قومی ءُ قبائلی طاقت ھچ نہ اتنت۔ چی ءَ کہ سوبہ تنے وھدی چہ وانندگ ءُ زانتکاریں مردماں زبہر اَت۔ کہ آ نوکیں قومی ریاست ءِ تہ ءَ وتی ھند ءُ جاہ بزانتیں ءُ آئی بہر جوڑ بوتیں۔
 غوث بخش بزنجو نوکیں جاوراں زانتگ اَت۔ ءُ پوہ بوتگ اَت۔ کہ آ نوں اے ڈیھ ءَ ھم نوکیں قومی ریاست ءِ یک بہرے بوگی اَت۔ کہ اچ آئی جتائی اے ایٹمی دور ءِ تہ ءَ بوت نہ کُرت۔ چی ءَ کہ وت ڈیھ ءِ تہ ءَ تعلیم ءُ ترقی ءُ دیمروئی اِنکس کم اَت۔ کہ جتائی ءِ دراھیں ھیال واب اتنت۔ ءُ میرغوث بخش بزنجو وت ءَ رابلکنا اے وابانی بہر جوڑ کنگ نہ لوٹ اِت۔
 ءُ پدا غوث بخش بزنجو نوکیں ءُ جدیدیں۔ ترقی پسندی ءِ راہ ءُ راھبنداں زُرتگ اَت۔ یعنے جمہوریت۔ سوشلزم۔ لبرل اِزم ءُ راجی انساف کہ بنگالی۔ پنجابی۔ سندھی۔ اوگان ءُ بلوچ یکجاہ بوتین انت۔ ءُ پہ دنیا ءِ نوکیں راہ ءُ کشکاں منگ ءِ جُہد بکُرتیں تانکہ اے قومی ریاست ءَ جاگیردار ءُ سرمایہ دار۔ سردار۔ وڈیرہ۔ چوھدری ءُ مُلک ءُ میرانی جاہ ءَ یک سوشلسٹ راجے جوڑ بوتیں۔ کہ آئی تہ ءَ دماغ۔ کرنسی ءُ ڈنی کارانی اختیار وفاق ءَ بوتیں۔ ءُ ایدگہ دراھیں اختیارانی مالک سوبہ بوتین انت۔
 بلے راجدپتر ءِ ھر ھیال ءُ پکر وھدے مزل جنان بیت۔ گُڑا آ وتی دوزھہ ءُ وتی بہشت ءَ چہ گْوزان بیت۔ چی ءَ کہ اے دنیا ھیال ءُ پکرانی دیمروئی ءِ جنگ انت۔ کہ اد ءَ ھیال ءُ پکرانی سفر ءَ پند جاری ءُ ساری انت۔ ءُ راجدپتر ءِ دراھیں مزل ءُ پند یک ھیال ءُ یک پکرے ءِ سفر انت۔ کہ مردم ءِ شعور دیم ءَ روت۔ ءُ اے شعور ءِ دیمروئی ءُ پراھی ءُ کشادگی ھر دود ءُ ربیدگ۔ ھر قوم ءُ نسل ءِ تہ ءَ ھست بلے بازیں راھبند۔ نظام ءُ سسٹم ءُ قوم ءُ مُلک ءُ مردم اے شعوری دیمروئی ءَ دارگ ءِ جُہد ءَ کنگ لوٹ اِت۔ ءُ نوکیں چیزے دیم ءَ نیار انت۔ گُڑا آیانی ءُ ترقی لوٹوکیں مردمانی یک جنگے پاد کئیت۔ کہ راجدپتر ءِ لمبوکیں آچ ءِ زراب بدل سدل ءِ تہ ءَ پوشیدگ انت۔ کہ بدل سدل ایشی اسلی ئیں راہ انت۔ نہ قوم۔ نہ ڈگار۔ نہ کہ مذہب نہ کہ مئے دود ءُ ربیدگ مئے المی ئیں واھگ اَت۔ بلکنا مئے انسان بوگ ءُ انسانی قدرانی دیمروئی مئے زند ءِ المیں لیکہ ءُ مکسد انت۔ کہ ایدگہ دراھیں جُہد باید انت۔
کہ گوں ھمے جُہد ءَ یکجاہ ءُ ھم تپاک بہ بنت۔ کہ
گُڈّ سر ءَ وتی ذات ءِ پیداور کنگ ءُ وتی ذات ءَ راجدپتر ءِ چھیل ءُ چانکانی آدینک ءِ تہ ءَ چارگ۔ راجدپتر ءَ باطنیت ءِ جنتر ءِ تہ ءَ ھورت ءُ ھام کنگ انت۔ تانکہ ظاہر ھم پیداور بہ بیت۔ ءُ تانکہ ظاہرپیداور نہ بوتگ۔ مئے باطنیت ھم چیزے نہ انت۔
 تانا ءُ یکتنا یک ذاتے ءِ زند ءَ آئی وت گرذی ھچ معنا ءُ متلبے نہ داشت انت۔ تانکہ آ راجدپتر ءِ چھیل ءُ چانکاں چہ نہ گْوستگ اَت۔
 راجدپتر کُل شے ھست اَت۔ ھم نیست اَت۔ ھم۔
 ھست اَت۔ کہ مئے دراھانی زند دراجدپتر ءِ تہ ءَ زانگ بوت۔ کہ مئے دراھیں ھرکت راجدپتری اتنت۔ ءُ نیست ھم کہ مئے وتی آزاتی ءِ یک ھُب ءُ واھگے اَت۔ کہ ھر بنی آدم اے دنیا ءِ تہ ءَ آزات بوگ لوٹ اِت۔ ءُ آزات ھرکت کنگ لوٹ اِت۔ کہ مئے راجدپتر ءِ دراھیں قدر ءُ ویلیو باز رنداں مئے آزاتی ءِ راہ ءِ سنگ راہ بوت انت۔ کہ مارا پہ دیم ءَ جُنزگ ءَ نیشت۔ کہ پریشی مارا یک باطنی لئیپ ءُ لمبگ ءُ جمپگے بکار اَت۔
 سوفی ءِ باطنیت یک طرزے اَت۔ چی ءَ کہ آ یک مردم یا کہ ھدائی عش ءُ ھُب ءِ تہ ءَ راجدپتر ءَ ھم دیمی شُت۔ بلے یک راجدپتری مردمے وتی باطنیت ءِ تہ ءَ راجدپتر ءَ ھم چار اِت۔ ءُ آئی طاقت ءُ زور ءَ چہ ھم متاثر بوت۔ ءُ آئی ذات ءِ نفی کنوکیں طاقتاں گوں مڑاِت۔ تانکہ وتی آزاتی ءَ برجاہ ءُ دائم بدار اِیت۔ چی ءَ کہ وتی ذات ءَ انکار کنگ ھم مردم ءَ زیب نہ دات پرچا کہ بنیاد م اے دنیا ءِ تہ ءَ آزات پیدا بوتگ اَت۔ بلے آئی چارمکنڈ ساڑیگیں طاقت ءُ جبر آئراوتی آزاتی پدّر کنگ ءِ اجازہ دَیگ ءَ نہ اتنت۔ ءُ اے ھما ساھت اَت۔ وھدے یک ذاتے گوں راجدپتر ءَ اوشتوک آئی سر ءَ مراقبہ کُرت۔ اوریلس ءِ پیما۔ بدھا ءِ پیما۔ پیگامبر محمد ءِ پیم ءَ۔ عیسیٰ ءِ پیم ءَ۔ موسیٰ ءِ پیم ءَ۔ یا کہ خان کلات میر احمد یار خان ءِ پیم ءَ۔
 ءُ اے مراقبہ ءَ پدوھدے بنی آدم ءِ چم پچ بوت انت۔ گُڑا آ دنیا ءُ وت ءَ را دراھیں راجدپتر ءَ وتی پیم ءَ چار اِت۔ ءُ زانت۔
 بلے ارمان ایش انت۔ کہ مئے خان میر احمد یار خان وتی مراقبہ ءِ تہ ءَ وتی زند ءُ وتی آزاتی ءِ جاہ وتی مرگ ءِ سر ءَ مراقبہ کُرت۔ بلکنا آ وتی آزاتی ءَ کارمرز کنگ ءِ قوتاں چہ زبہر بوتگ اَت۔ ءُ وتی دوزھہ ءَ شُتگ اَت۔ یا کہ وتی بہشت۔
 راجدپتر ءِ مستریں زور ءُ طاقت کہ چہ مادی ئیں قوتاں پد مردم ءِ سر ءَ نازل بیت۔ آ مردمانی آزاتی ءِ واھگ انت۔ کہ اے واھگ امیر گریب۔ ھستگار ءُ نیستگار۔ دراھانی واھگ ءُ لوٹ انت۔ کہ کس اگاں وتی آزاتی ءَ کارمرز نہ کنت۔ گُڑا دوزھہ ءِ تہ ءَ انت۔ ءُ اگاں کس وتی آزاتی ءَ کارمرز کنت۔ گُڑا وتی بہشت ءَ گوں ھم دیم بیت۔
 اے دنیا ءِ تہ ءَ ھر کس ترا نفی کنت۔ ءُ اچ تو انکار کنت۔ ءُ ترا دگرے بدرے بیگانگے ھیال کنت۔ تانکہ وت ءَ را دیم ءَ بیار اِیت۔ ءُ وتی ذات ءَ پدّر بہ کنت۔ ءُ وتی ھست ءُ وجود ءَ ثابت بہ کنت۔ کہ دراھیں راجدپتر ءِ تہ ءَ چشکہ ھمے جنگ جاری ءُ ساری اَت۔
 بلے دومی نیمگ ءَ آزاتی ءِ مارگ چہ کسی ءِ انکار ءَ زیان نہ بیت۔ چی ءَ کہ ھر مردم راجدپتر ءِ تہ ءَ وتی دور ءُ وتی زمانگ ءِ اڑ ءُ جنجالاں گوں ھم دیم بیت۔ کہ آئی آزاتی ءِ مزنیں چکاس ھما وھد ءَ کئیت وھدے آ چہ زمانگ ءِ اڑ ءُ جنجالاں چہ بُرز بیت۔ ءُ یک نوکیں
قدرے کار اِیت۔ ءُ پرے نوکیں قدر ءِ آرگ ءَ ایشی بار ءُ گرانباریاں ھم سگ اِیت۔ ءُ برداشت کنت۔ چی ءَ کہ وتی آزاتی ءَ کارمرز کنگ ءِ متلب وت ءَ را دنیا ءِ دیم ءَ ایکسپوز ءُ پیداور کنگ ءُ مردم زانگ ھما وھد ءَ بیت۔ وھدے آ عمل کنت۔ کہ آئی ھمے عمل ءِ تہ ءَ آئی آزاتی ءِ مارشت۔ ساڑی ءُ موجود انت۔ کہ منی وجود منی دنیا ءِ تہ ءَ بوگ انت۔ تچکاں تچک۔ ءُ منی آزاتی ءِ پیداور بوگ منی عمل ءُ منی چوئس انت۔ ءُ راجدپتر ءِ بازیں کشک ءُ راھانی تہ ءَ من ءَ یک راھے روگی انت۔ ءُ من ءَ انوں ھرکت ءُ عمل کنگی انت۔ اچ ایشی پیش کہ من مرگ ءِ دپ ءَ بروآں۔
 من ءَ چے عمل کنگی انت۔
 ھما عمل کہ زند ءَ دیم ءَ بہ بر انت۔
 ھما کہ زند ءِ بدل سدل ءَ مہ دار انت۔
 ھماکہ برداشت ءُ سگ ءُ علم۔ زانت ءِ سر ءَ اوشتوک بہ بنت۔ ھما کہ من ءَ وتی آزاتی ءِ مارشت ءَ بہ دَینت۔
 راجدپتر ءِ ھمے سرگْوست ءَ من بہشت ءُ دوزھہ ءِ سرگْوست کہ اچ ایشی ھر مردم۔ ھر مُلک ءُ ھر قوم گْوستگ ءُ گْوز اِیت۔ یعنے راجدپتر ءَ باطنیت ءِ تہ ءَ پدّر ءُ ظاہر کنگ ءُ زانگ ءُ آئرا دنیا ءِ دیم ءَ پیداور کنگ۔
 راجدپتر ءِ تہ ءَ ھر چیز یک خاصیں وھدی ءَ یک خاصیں زمانگی ءَ بیت۔ ءُ اچ ما واھگ ءُ لوٹ کنت۔ کہ ما وتی کار ءُ کرد ءَ پیش بدارآں۔ اگاں ما وھد ءِ سر ءَ وتی کار ءُ کرد ءَ پیش داشت۔ گُڑا چشکہ ما وت ءَ را زانت ءُ اگاں ما ایشرا نہ زانت۔ گُڑا چشکہ ماراجدپتر ءِ تہ ءَ چہ وتی جند ءِ پوزیشن ءُ ھند ءُ جاہ زانگ ءَ چہ زبہر بوت ایں۔
 منی ھیال ءَ وتی آزاتی ءَ زانگ مئے زند ءِ چہ کُلاں مستریں واھگ ءُ اُمیت انت۔ ءُ مردم وتی ایکٹ ءُ عمل ءِ تہ ءَ ایشرا زانت نیکہ بگیر چہ عمل ءُ مردم ءِ دراھیں کسہ ءُ آزمانک پوک ءُ بے سیت انت۔ بلے اے عمل الم نہ انت۔ کہ من ءُ پرتو یکے بہ بیت۔ تئی عمل۔ ءُ تئی لیکہ چہ من ءَ جتا بوت۔ کن انت۔ بلے منی آزاتی ءُ تئی آزاتی ءِ مارگ ءُ مارشت یک پیم ءَ انت۔ کہ منی بوگ ءِ متلب منی عمل انت۔ منی نابوگ منی بدعقیدگی ءِ فلسفہ ءِ تہ ءَ انت۔ وھدے من وتی آزاتی ءَ دومیانی سر ءَ دوردیاں۔ سروک۔ پارٹی۔ قبیلہ۔ قوم۔ ما ایشانی کمک ءِ سبب ءَ وتی جند ءِ آزاتی ءِ ایکٹ ءُ عمل ءَ چہ زبہر آں۔ راجدپتر ایوک ءَ پہ یک آزاتیں مردمی ءَ ساڑی ءُ موجود انت۔ ءُ ھر کس کہ بدعقیدگی ءِ شکار انت۔ گُڑا پرائی راجدپتر ھچ معنایے نہ دار اِیت۔ ءُ راجدپتر اچ آئی سر ءَ چو گرند ءُ گروکاں گْوز اِیت۔
 خان میر احمد یار خان چے وتی بدعقیدگی ءِ شکار اَت۔ یا کہ آ وتی آزاتی ءِ لہڑگ ءَ سرجمی ءَ گوں پدّر کنگ ءَ چہ زبہر بوتگ اَت۔ چے آ وتی راجدپتری ایکٹ۔ رول یا کہ کار ءُ کرد ءَ پیش داشتگ اَت۔ یا کہ ھنچش پہ وتی گم ءُ ڈکھانی تُرسناکی ءَ زہر وارتگ اَت۔
 بلے مارا منّگی کپ اِیت۔ کہ خان وتی راجدپتری رول ءُ ایکٹ ءَ پہ ایمانداری ءَ گوں کمٹمنٹ پیش داشتگ اَت۔ بلے راجدپتر ءِ ردیں ادراک ءِ وجہ ءَ آئی پاد ٹلگل اِتگ اَت۔ بلے ٹگلگ ءُ رد کپگ ءُ بے سوب بوگ راجدپتر ءِ تہ ءَ معنا ءُ متلبے نہ دار اِیت۔ چی ءَ کہ راجدپتر ءِ چیزانی جوانی ءُ ھرابی۔ نیکی ءُ بدی ءِ بارو ءَ مارا ھچ گْوشت۔ نہ کنت۔ چی ءَ کہ راجدپتر ءَ معنا ءُ متلب نیست۔ آنکہ بنی آدم ءِ زند ءَ
مکسد ءُ متلبے بوت کنت۔ بلے راجدپتر ءِ کشک ءُ راہ یک کور ءُ زُبنیں کشک ءُ راھے کہ ایش شپ کور انت۔ ایشرا نیکہ روچ ءَ چیز نظر کاینت ءُ نیکہ شپ ءَ۔ ایشی جنگ ءُ دعویٰ۔ ایشی تہ ءَ مردمانی بیران زیان مرگ ءُ مرگ دراہ یک کور ءُ زُبنیں کشک ءُ راھبندی ءَ روکیں چیز انت۔ کہ ایوک ءَ مردمانی آزاتی ءِ ایکٹ یا کہ کردار چیزاں چہ کور ءُ زبنیں کشک ءَ ٹگلینت ءُ یک عدم تشدد۔ سگّ ءُ نوکیں قدرانی نیمگ ءَ بارت۔
 چہ راجدپتر ءِ کور ءُ زبنیں کشک ءَ رکھینگ ءِ یک راھے پشت کپتگ۔ ءُ آ راہ بنی آدم ءِ آزاتی ءِ ایکٹ یا کہ کردار انت۔ کہ آ وتی ایکٹ ءُ کارست ءِ تہ ءَ ھر چیزے پہ وت ءَ شر زانت۔ ءُ ایدگراں ھم شر زانت۔ پرچا کہ من آزات نیاں کہ من ترا بُکش آں ءُ تو من ءَ بکش۔ من ءَ لوٹ ءُ منی استھسال ءَ بہ کن۔ ھر آزاتیں مرد وتی آزاتی ءِ تہ ءَ چہ دومی ءَ انکار کنت۔ بلے دومی ءِ ساڑی بوگ پرائی آزاتی ءِ زانگ ءَ ھم المی انت۔ چی ءَ کہ من آزاتی ءَ چہ انکار ءِ تہ ءَ زان آں۔ بلے تو اگاں من ءَ انکار کن ئے۔ گُڑا من ءَ ھم اے انکار ءِ اجازہ ھست کہ من وتی آزاتی ءَ کارمرز بہ کن آں۔ بلے منی انکار ءِ متلب تئی گردن ءِ بُرگ نہ انت۔ بلکنا وتی آزاتی ءِ مارشت انت۔ ءُ دراھیں راجدپتر ھمے آزاتی ءِ پدّر کنگ ءِ یک جُہد ءُ یک کوشستے۔
 خان میر احمد یار خان زہر وارت۔ پمن ءُ پر تو وتی آزاتی ءَ ھم انکار کُرت۔ اچ ایشی گیش قربانی چے بوت کنت۔ قربانی پمیشا کہ تو پمن وتی زند ءَ دئے، آنکہ لس روچانی تہ ءَ من ترا انکار کن آں وت ءَ را زندگ داراں۔ بلے بنی آدم ءِ زند ءِ ڈائلما ءَ بچار کہ کسے وتی ساہ ءَ پمن دنت کہ ایش باز عجب انت۔ بلے مردم چہ ایدگراں وتی ساہ دنت۔ آنکہ ایش یک پیراڈوکسے کہ ظاہر ءَ چش بوت نہ کنت۔ بلے چش بیت۔
 بنی آدم ءِ آزاتی ءِ مارگ ءُ مارشت یک مابعدالطبعیاتی مظہرے جوڑ کنت۔ چی ءَ کہ ایش سائنسی اسولانی تہ ءَ ثابت نہ بیت۔ کہ من پرتو وتی ساہ ءَ بہ دیاں۔ پرچا کہ منی آزاتی تئی انکار ءِ سورت ءَ پدّر بیت۔ بلے بنی آدم ءِ ھالتاں ھمانگیگیں جاوراں بچار کہ کسے پہ تو زہر وارت۔ ءُ ایش آزاتی ءِ میٹا فزکس ءُ مابعدالطبیعات انت۔ کہ بنی آدم ءِ آزاتی ءِ مارگ ءُ مارشت ءَ مردم ایوک ءَ یک مابعدلطبیعاتی راھبندے بیان کُرت۔ کنت۔ کہ ایشی تہ ءَ سائنسی اسول کارمرز بوت نہ کنت۔ کہ ما پرچے قدر پیدا کن ایں۔ ما پرچے نیکی ءُ بدی ءِ علم ءَ چہ واکب ایں۔
 راجدپتر ءُ سائنس مارانیکی ءُ بدی ءِ علم دات نہ کنت۔ بلے مئے آزاتی ءِ مارگ ءُ مارشتانی یک مابعدالطبیعاتے ھم ھست چی ءَ کہ مئے زند گوں عقل ءَ بندوک نہ انت۔ بلکنا مئے زند جبزگ ءُ لہڑگاں گوں بندوک انت۔ مئے واب مئے وشی مئے درد ءُ ڈکھ ءِ مارشت۔ مئے تسور ءِ ھیال مئے کمٹمنٹ۔ مئے نیکی ءُ بدی ءِ علم دراہ گیرمادی ءُ مابعدالطبیعات چیز انت۔ چی ءَ کہ بنی آدم ءِ دراھیں زند یک جذباتی ئیں ایکٹے۔ یک ھُب ءُ جوش ءَ گوں در کپتگیں افارے بلے ایشی تہ ءَ یک ڈولداری یے ھست یک راھبندے ھست کہ ایش ایوک ءَ ھمائرا زانگ بیت۔ ھما کہ وتی آزاتی ءَ کامرز کنت۔ یک مردے کہ چہ وتی بدعقیدگی ءَ وتی آزاتی ءَ کارمرز نہ کنت۔ پرائی وتی آزاتی ءَ کارمرز کنگ ھچ معنایے نہ دار اِیت۔ ءُ آ اچ آئی چاشنی ءَ نا واکب انت۔
 کسے ھمالیہ ءَ روت ءُ ھطرہ زور اِیت۔ ءُ پدا مائونٹ ایورسٹ ءَ سر بیت۔ گُڑا اچ آئی جست بہ کن کہ آ اد ءَ چے مارشت کُرتگ۔
 اگاں خان زندگ بوتیں۔ ءُ اچ آئی جست بکُرتیں کہ آ پہ کئے زہر وارت ءُ وتی زند ءَ دات۔ گُڑا الم ءَ خان ءِ گْوشگ ھمیش بوت۔ کہ آ پہ قوم ءِ گماں وتی زند ءَ قربان کُرت۔
 ءُ ترا ءُ من ءَ دگہ کسے ءَ بلکنا باورمیاتیں کہ چش ھم بوت کنت۔ بلکنا خان اگاں گْوشگ ءَ اَت۔ گُڑا دروگ بندگ ءَ اَت۔
 بلے خان ءِ اے بیان آنکہ مئے عقل ءُ پہم ءَ گوں نہ نشت چی ءَ کہ ما وت بدعقیدگی ءِ زندے گْوازینگ ءَ ایں۔ ءُ مارا اے ھبر ھم نیست کہ مردم ءِ زند سائنسی راھبندانی سر ءَ ایر نہ انت۔ بلکنا سائنسی راھبندے عقل ءِ ھما بہر اَت۔ کہ آ مئے زند ءَ آسودگ ءُ آسرات کنت۔ ءُ مئے عقل ءِ یک بہرے ءَ سرجم کنت۔ کہ آ مُدام دو چم دو ءَ چارزانت ءُ وش بیت۔
 ءُ اے عقل پرستی مئے زند ءِ المیں بہرے کہ ایشی سرجمی ءَ تسلا ھم مارا بکار اَت۔ چی ءَ کہ ما چہ عقل ءِ پڑ ءَ دراھت نہ کن آں۔ کہ مئے عقل ءُ شعور گوں راجدپتر ءِ دیمروئی ءَ دیم ءَ روان اے درجگ ءُ ھند ءَ اھتگ ءُ سر بوتگ۔ کہ نوں ایش مئے زند ءِ بہر انت۔ چی ءَ کہ نوں ماچہ آزمانک ءُ کسہانی دنیا ءَ چہ دراھتگ کہ نوں ھر چیزعقلی انت۔ آ حقیقت انت۔ ءُ ھر چیز حقیقت انت۔ ءُ آ عقلی انت۔ بلے اچ ایشی بُرز یک دگہ پکرے ھم ھست کہ ایش مئے وجدان ءُ مئے ذات ءِ سرچمگ ءَ گوں جنوک انت۔ کہ اد ءَ مارا زند ءِ ادراک چٹ دگہ پیم ءَ بیت۔ یعنے اد ءَ زند یک سائنسی راھبند ءِ سر ءَ نہ روت بلکنا اد ءَ یک دگہ مزن ءُ مستریں عقلے کارفرما انت۔ کہ ایش گوں یک دگہ مزنیں عقل ءُ دانش ءُ ھکمت ءُ زانتے ءَ گوں بندوک انت۔ کہ اے عقل دنیا ءِ تہ ءَ جاری ءُ ساری انت۔ ءُ راجدپتر چشکہ ھمے عقل ءِ کارپردازی ءُ کارست انت۔ کہ بلکنا اے دنیائی ئیں عقل تنے وھدی بیگانگ ءُ ناپیلو انت۔ کہ ایش وت ءَ را زانگ لوٹ اِیت۔
 ءُ اے عقل ءِ مزنین خاصیت ایش انت۔ کہ ایش دنیا ءِ تہ ءَ انت۔ یعنے اد ءَ دنیا ءِ تہ ءَ بوتگ۔ اد ءَ دنیاء۔ تہ ءَ بوگ ءِ متلب یک ھنچشیں دنیا ءِ تہ ءَ کپگ انت۔ کہ آ بے معنا انت۔ چیزاں معنا نیست۔ ھچ چیز ءَ معنا نیست۔ نیکہ اے زمین ءُ نیکہ آزمان ءُ نیکہ اے استالاں۔
 ءُ اے دنیا چارمکنڈاں ترا چاراگ انت۔
 ایشی معنا ھماعقل انت۔ کہ ما تو ءُ ھدا ھم ایشی بہراوں۔ ءُ ما ایشرا زانت گُڑا ھدا ءَ زانت۔ راجدپتر چشکہ ھدا ءِ شوھاز ءِ یک کشک ءُ راھے۔ ءُ مردم ایشرا ایوک ءَ آ وتی آزاتی ءِ عمل ءُ وتی مابعدالطبیعاتی جست یا رمب ءُ جمپ ءِ تہ ءَ گْوازینت۔ کہ بگیر اچ اے مابعدالطبیعاتی جمپ ءَ مارا زندگانی ءِ گیر عقلی ئیں زند ءِ ھبر نہکپ اِیت۔ یعنی ایش چون بوت کنت۔ کہ یک عقل مند ءُ زانتکاریں مردمے وتی زند ءَ پہ یک ھیال ءُ یک پگری ءَ قربان بہ کنت۔
 بلے یک مزنیں عقلے کہ اے دنیا ءِ تہ ءَ جاری ءُ ساری انت۔ آئی لوٹ چشکہ ھمیش انت۔ کہ مردم وتی زند ءَ پہ گیر عقلی ءُ مابعدالطبیعاتی جست ءُ جمپی ءَ بگوازینت۔ چشکہ خان گوازینت۔
 یا چشکہ حضرت ابراہیم وتی بچ اسماعیل ءَ پہ واجہ ھدا ءَ قربان کُرت۔ وھدیکہ آئی اخلاقی چاگرد ءِ عقل ءُ ھوش ایشرا عجب ھیال کُرت۔ کہ کسے وتی دوستیں بچ ءَ پہ واجہ ھدا ءَ قربان بہ کنت۔
 بلے حضرت ابراھیم ءِ دل ءَ چے توار آیگ ءَ اَت۔ کہ وتی بچ ءَ قربان بہ کن۔ حضرت ابراھیم وتی ساڑیگیں عقل ءَ پہ یک مستریں عقلی ءَ واھگ ءُ اُمیت ءَ پرماتاں قربان کُرت ءِ۔ ءُ ھدا آئی توار ءَ اِشکُت ءُ اسماعیل ءِ جاہ ءَ گرانڈے اوشتوک بوت۔
 عقل ایشرا نہ منّ اِیت۔ بلے مابعدالطبیعاتی عقل ءِ تہ ءَ ایش بوت کنت۔
 ھر کس بنی آدم ءِ آزاتی معنا ءُ متلب ءَ راجدپتر ءِ تہ ءَ زانگ لوٹ اِت۔ گُڑا حضرت ابراھیم ءِ مثال دنیا ءِ تہ ءَ چہ کُلاں مزنیں مثال بوت کنت۔ چی ءَ کہ حضرت ابراھیم ءِ عقل چہ وتی راجدپتر ءِ عقل ءَ جتا نہ اَت۔ بلکنا ایشی بہرے اَت۔ بلے پرک ایش اَت۔ کہ ایدگہ وتی بدعقیدگی ءِ تہ ءَ بریشی عمل نہ کُرت انت۔ ءُ چہ ھما مابعدالطبیعاتی جمپ ءِ زورگ ءَ تُرسگ ءَ اتنت۔ بلے حضرت ابراھیم اے جمپ ءُ رمب ءَ زُرتگ اَت۔ ءُ وت ءَ را آچ ءِ تہ ءَ دور داتگ اَت۔
 خان زہر وارت کہ کہ آئرا ورگی نہ اَت۔ بلے آ قربان بوت۔
 خان چہ وتی دور ءِ اقتسادی سیاسی علمی قومی تمنی دود ربیدگی جاوراں در کپت کُرت نہ کُرت۔ چی ءَ کہ مان ھر چنت کہ آزات بہ بنت بلے ما چہ وتی دور ءَ بازیں جاوراں چہ آزات بوت کن آں۔ کہ آ چہ مئے مرضی ءُ رضا ءَ بگیر مئے سر ءَ وتی سیاھیں گدان جتگ۔
 ءُ خان وتی دور ءِ ھر چیزے کہ ساڑی ءُ موجود اَت۔ وتی سیاسی ئیں رول ءَ پیش کُرت۔ زہر وارت ءُ وتی زندگانی پمّا قربان کُرت۔
 بلے شُمارا باور نہ کنت۔ چی ءَ کہ شُما زند ءِ سر ءَ نیکہ مرگ ءِ سر ءَ چش مراقبہ کُرتگ۔ چشکہ خان ءَ کُرتگ۔
 ھر کس کہ زند ءِ مرگ ءُ زند ءِ سر ءَ مراقبہ کُرتگ۔ گُڑا ھما زانت کہ زند ءِ مابعدالطبیعاتی جست چی یے اَت۔ نیکہ ما آرام ءِ سر ءَ وت وتی گرذیانی تہ ءَ وش وت ءَ یک دومی ءَ انکار کن آں۔
 بلے پہ پُر معنائیں زند ءِ گْوازینگ ءَ مارا وتی راجدپتری کار ءُ کرد ءُ رول ءَ زانگی لوٹ اِیت۔
یک دورے کُٹّ اِت۔ وھدے خان زہر وارت۔ بہشت ءُ دوزھہ ءِ چرخ ءِ تہ ءَ ءُ اے چرخ جاری ءُ ساری انت۔
 چہ خان ءَ پہ ایدگہ قوت ءُ طاقت وتی راجدپتری کار ءُ کرد ءَ پیش دارگ ءِ پڑ در کپتگ۔ چی ءَ کہ نوں خان ءِ دور گْوستگیں دورے جوڑ بوتگ۔ بلے اے نوکیں دور ءِ وتی بہشت ءُ دوزھہ ءِ ھیال ءُ ادراک انت۔ کہ منی گدار ءِ دراھیں کردار وتی بہشت ءُ وتی دوزھہ ءِ آچ ءَ گْوزآں وتی المیں آزاتی ءِ معنا ءَ زانگ ءُ پوہ بوگ لوٹ آں۔ کسے ءِ کسمت ءُ تقدیر ءِ تہ ءَ اے زانت پیدا بوت۔ ءُ کسے ایشرا شموش اِیت۔ ءُ دگہ تیلانک وارت ءُ کس کٹّ ءُ سوب ءِ واجہ بیت۔ پرچا کہ راجدپتر ءِ تہ ءَ ھچ کٹّ ءُ سوب نیست۔ ایوک ءَ یک عملے ھست کہ مئے بنی آدم ءِ زند ءِ المیں جست وتی جند ءِ آزاتی ءِ مارشت کنگ انت۔ منی کردار چنکس سوب مند ءُ بے سوب بوتگ انت۔ ایشرا وانوک زان انت۔ ءُ پوہ بنت چی ءَ کہ نوں منی گدار منی وانوکانی مال ءُ مڈّی انت۔ کہ اچ منی دست ءَ در کپتگ اَت۔ ءُ اے راجدپتر ءِ یک بہرے۔ مئے پکری ردوم ءُ دیمروئی ءِ یک کسان ءُ گْونڈیں کشکے بلکنا باز ایشرا ھچ کشکے مہ زانت۔ بلے چے آیانی کارانی بارو ءَ کس دگرے گْوشت۔ کنت۔ کہ ایشاں معنا ءُ متلبے ھست۔ بگیر اچ ایشی کہ آیانی کار ھم چو منی کسان ءُ گْونڈیں کارانی پیم ءَ آیانی مابعدالطبیعاتی ھُب ءُ واھگ ءِ یک جمپ ءُ
جولے۔
ءُ آ بہ زانت کہ مہ زانت۔ بلے منی ھیال ءَ بنی آدم ءِ راجدپتر آزاتی ءِ یک مارگ ءُ مارشتے۔ ءُ ھر کس وتی رول ءَ گوں یک کمٹمنٹے ءَ کُرت۔ گُڑا بزاں کہ باج بروک ھما بیت۔
